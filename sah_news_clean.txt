Балаҕан ыйынааҕы улахан муниципальнай быыбардар олох чугаһаатылар. Быыбар аайы тыа сиригэр “биир ньыгыллартан” ураты атын баартыйалар улуустары, нэһилиэктэри тилийэ барыларыгар бэйэлэрин хандьыдааттарын быыбарга туруорарга кыһаллыбаттар. Ол түмүгэр тыа сирин бары нэһилиэктэрин, улуустарын бүддьүөттэрин тэрийэр, тыырар үлэ эппиэтинэһин “ньыгыл” баартыйалар сүгэллэр.

Праймериз сайдыыны харгыстыыр буолбатах дуо?

Ити өттүттэн көрдөххө, “Биир ньыгыл Арассыыйа” баар буолан, тыабыт сирин бары таһымыгар хандьытааттары туруорар буолан, кыра нэһилиэктэр билиҥҥэ диэри тыыннаахтар диэххэ сөп. Онон, оппозиция баартыйалара “ньыгыллар” барытын күөнтээн олороллор дииллэрэ арыый сыыһа. Кинилэр эмиэ хастыы да тыһыынча хандьыдааты туруораллара буоллар, күрэстэһэн, олоххо уларытыы киллэриэхтэрин сөбө. Ону үп суох, дьон биһиэхэ кэлбэт диэн бэрт аҕыйах сиргэ одоҥ-додоҥ хандьыдааттары туруораллара уопсай түмүккэ быһаарыыта суох. Оттон нэһилиэктэр мунньахтарын тохтотор саҥа муниципальнай сокуон киирдэҕинэ, баҕар, атын баартыйалар тыа сиригэр үлэлэрэ күүһүрүөн сөбө эбитэ дуу?

Оттон “биир ньыгыллар” нэһилиэктэри бүддьүөттээн, тыа сирин быыһаан олороллор диэн аһара арбыыр букатын наадата суох. Тоҕо диэтэххэ, баҕар, сыыһыахпын сөп, бу баартыйа күүстээх сайдыы кэлиитин утаран, харгыстаан олорор курдук.

Кинилэр хайдах гыналларый? Праймеризтаан бастыҥтан бастыҥ биир хандьыдааты талан бары таһымнаах быыбарга киллэрэллэр. Итиннэ манипуляция: ханнык эрэ бөлөхтөр кэпсэтиһэн бэйэлэрин дьоннорун эбэтэр үрдүкү салалта тылыттан тахсыбат, толоругаһынан, “сиһэ имигэһин” да көрдөрбүт, нэс соҕус, тус көрүүтэ суох да дьон “бастыҥ” буолан тахсаллар.

Биһиги “ньыгылларбыт” норуот, өрөспүүбүлүкэ сайдыыта баартыйа сайдыытын кытта сибээстээҕин өйдүү сатаабаттара, мин санаабар, сыыһа. Быыбар аайы “ньыгыллар” праймеризтаан биир хандьыдааты туруораллар. Ону баартыйа дьиссипилиинэтэ диэн, харах харатын курдук сыаналыыллар. Оттон быыбарга биир сиргэ 2-3 хандьыдаата киирсэрэ баартыйа норуот итэҕэлин ыларын күүһүрдүө этэ диэн санаабаттар быһыылаах.

Праймериз норуокка кыахтаах, сайдыыны “соһор” салайааччылары таһаарар үчүгэй мэхэньиисим буоларын көрдөрбөтө. Баартыйа иһигэр хайҕаныы ити — туспа. Дьон праймериз баартыйа иһигэр күрэстэһиини хам баттыыр, саҥа хаан тахсарын мэһэйдиир диэн сөпкө этэллэр буолбатах дуо?

Онон, биир быыбарга кыахтаах хас да “ньыгылы” киллэрэртэн куттаныа суох этилэр буоллаҕа. Дьэ, чахчы, оччоҕо норуот баҕарарын курдук, дэмэкирээтийэ сокуона ирдииринэн бастыҥтан бастыҥ талыллар күрэстэһиитэ саҕаланар буолбатах дуо?

Ити өттүнэн, Мэҥэ Хаҥаласка бэрт ураты быыбар, баартыйа сайдыытын саҥа пуормулата айыллан эрэр курдук. Билэргит курдук, баһылыкка “биир ньыгыллар” Д.Тихонов уонна С.Потапов туран киирсэ, идиэйэлэрин охсуһуннара сылдьаллар. Ол эрээри Тихонов праймериһы ааспатаҕа диэн, баартыйатын өттүттэн “сокуоннайа суох”, өстөөх киһи кэриэтэ көрүү үөскүөх курдук. Бу быыбар биир баартыйалаах кэллиэгэлэрэ “утары бардыҥ” диэн Д.Тихоновы “үлтү сынньан”, баартыйаттан, үлэтиттэн үүрэн, Б.Попову курдук, сууттаабыта буолан дуу, киһи аатыттан аһарар былааннаах буоллахтарына, “ньыгыллар” ааттарын улаханнык алдьатыахтарын сөп. Оччотугар кэлэр быыбардарга оппозиция диэки куолас өссө элбиирин хааччыйыахтара. Мээнэҕэ эппэттэр: норуот буруһууна курдук, төһөнөн хам баттанар да, утары тэбэр күүһэ өссө күүһүрэр.

“Саҥа дьон” нэһилиэккэ наадыйбаттар

Биһиэхэ Госдуумаҕа киирэр кыра баартыйалар, ону сэргэ Арассыыйа үрдүнэн баар араас ааттаах уонунан баартыйалар судаарыстыба харчытын босхо сии сылдьаллар, улахан туһата суохтар. Үгүстэрэ быыбар декорацията буола сылдьаллар буолбатах дуо? Холобур, Явлинскай, Зюганов, Жириновскай бокуонньук наар быыбар артыыстарын курдук көстөн кэллилэр. Ол иһин ити баартыйалар норуот итэҕэлин 30-50%-ын ылбаттар быһыылаах. Олох хаамыыта ылан истэҕин аайы, төһө эрэ кэминэн бу баартыйалар сыттара да хаалымыан сөп.

Оппозиция араас, холобур, Госдуума ааспыт быыбарыгар “Саҥа дьон” дойду сайдыытыгар сибиэһэй салгыны киллэрэр баартыйа диэн дьону итэҕэппиттэрэ. Ол эрээри Саха сиригэр быйылгы быыбарга кыттыбатылар. Баҕар, кинилэр кыра быыбардары ахсарбаттара буолуо. Харахтара Госдуума, Ил Түмэн, Ил Дархан курдук улахан “булду” эрэ көрөрө буолуо.

Быыбар — гражданскай уопсастыбаны сайыннарар, норуот олохтоох кыһалҕалары быһаарарга түмсэрин хааччыйар мэхэньиисим. Уонна, кырдьык, былаас норуоту кытта ыксалаһан, 5 сыл барар үлэни хаһан торумнуоҕай? Инньэ гынан, “саҥа дьон” быйылгы быыбарга кыттыбакка, норуоту эргэ “холуоһаҕа” олортулар. Быыбар артыыһа буолар өссө кыра баартыйалар бааллар да, олорго ким да наадыйбат, дьон кинилэри өйөөһүн син биир албыҥҥа үктэтии буоларын үчүгэйдик билэллэр. Улахан күрэстэһэр күүс суох усулуобуйатыгар “биир ньыгыллар” уларыйалларыгар, дьон күүстээх итэҕэлин ылалларыгар устуоруйа биэрэр кыаҕа арыллыбытын сатаан туһаналлара дуу, мүччү туталлара дуу?

Чахчы, бу быыбарга саҥа муниципальнай сокуон киирэн эрэр кирбиитигэр, аан дойдуга кытаанах балаһыанньа үөскээбитинэн, Украинаҕа ыытыллар байыаннай эпэрээссийэ кэмигэр нэһилиэктэр, улуустар, ол эбэтэр өрөспүүбүлүкэ тыатын сирин дьылҕата быһаарыллар күннэригэр, биһиэхэ олох атын хаачыстыбалаах, элбэх производствоны, үлэ миэстэтин, норуот аһыыр-таҥнар кыһалҕатын быһаарар дьон наадалар.

“Биир ньыгыллар” сэбиэскэй кэмнээҕи хомуньуус баартыйа уопутун, олоҕун, бэрээдэгин үөрэппэтэрэ сыыһа дии саныыбын. Төһө да баартыйата суох буолларбыт, орто сүһүөх салайааччылары тэрилтэ партийнай мунньахтарыгар сырытыннараллара. Онно, дьэ, үлэни-хамнаһы кими да аһыммакка, доҕор, аймах, тойон-хотун да буоллун, кытаанахтык кириитикэлэһэллэрэ. Оччотооҕу хомуньуустар билиҥҥи “ньыгыллар” курдук бары кэриэтэ тойоттор буолбатахтар этэ. “Биир ньыгылларга” норуот итэҕэйэн хото киирбэтэҕинэ, баартыйа туспа бөлөххө (кастаҕа) кубулуйан хаалар куттала үөскүөн сөп. Дьэ, ол норуоту түмнэт, утары туруорар.

Быыбарга ырыа бобуулааҕа билиннэ

Оттон улуус баһылыгын быыбарыгар иккис улахан киирсии Ньурбаҕа тахса турар. Манна быыбары сууттар “оҥоро олороллорун” курдук. Ньурба быыбардыыр хамыыһыйатын: “Дьаһалтаттан аһаан-таҥнан олороҕут, ити сыыһа, уурайыахтааххыт”, — диэн хара маҥнайгыттан айдаарбытынан киирбит Л.Михайловы суут хандьыдааттан тохтотто. Онтон аҕыйах хонуктааҕыта “сиэрдээхтэр” үҥсүүлэринэн, суут Ньурба быыбарын биир “сүрүн оонньооччута”, Ньурба мээрэ А.Иванову ааптартан көҥүллэппэккэ ырыаны ыллаата диэн, устан кэбиспитэ. Ол СӨ Үрдүкү суутугар көрүллүөхтээх. Киһи сөҕүөх, аны хандьыдааттар быыбар кэмигэр өрөспүүбүлүкэ иһигэр ырыа ыллыыллара бобуллар буолан таҕыста. Хандьыдаат кэнсиэр тэрийэн, дьону мунньан баран, сыанаҕа тахсан ылластаҕына, суут ыскаамыйатыгар олордон, устан кэбиһиэххэ сөп эбит. Онон, ырыа хандьыдаакка норуот дууһата буолара бүтэр. Аны Арассыыйаҕа муусуканы туһаныыга ааптартан ыйыппакка туттан, быраабын кэспиккит диэн эмиэ усталлар эбит. Онон, быйылгы быыбарга аҕытаассыйаларыгар муусуканы туттубут, иэйиилэрэ киирэн ырыа ыллаабыт хандьыдааттары устан кэбиһиэххэ сөп курдук.

Атырдьах ыйын 31 к. СӨ Үрдүкү суута Александр Иванов баһылык Алексей Иннокентьевы быыбартан устар үҥсүүтэ көрүллэр. Кини А.Иннокентьев сайабылыанньатыгар ханнык баартыйатын уонна итэҕэллээх дьонун ыйбатах диэн биричиинэнэн уһултараары гынар. Урут оннук биричиинэнэн суут 2021 с. биир хандьыдааты устубут эбит. Ол эрээри Ньурба суута баһылык тугу да сыыспатах диэн аккаастаабыт. Үҥсээччилэр Үрдүкү суукка дьыаланы түһэрбиттэр. Өскөтүн быыбарга диэри А.Иванов быыбарга төннүбэтэҕинэ, кинини сууттаһан суулларбыт Афанасий Иннокентьев аата майгынныырынан баһылык Алексей Иннокентьевы кытта илин-кэлин былдьаһар хандьыдаат буолар дуо? Ньурба быыбарын эриэхэбэйэ тугунан түмүктэнэрэ биллибэт.

***

Көрөргүт курдук, өрөспүүбүлүкэҕэ быраабы, сокуону билии таһыма намыһаҕын, бэйэлэрэ анал юристардаах хандьыдааттар, итини билбэттэрин көрдөрөр. Аны үөһээ суут аллараа суут уурааҕын көтүрэр буоллаҕына, ол судьуйаны “сокуону билбэт эбит” диэххэ сөп буолан тахсар. Судьуйалар эппиэтинэстэрин күүһүрдэргэ уурааҕа үстэ көтүрүллүбүт судьуйаны намтатан иһэр сокуон ылыллара буоллар, балаһыанньа көнүө эбитэ дуу диэх курдук. Оттон боростуой норуот туох бырааптааҕын билэрин сэрэйиэххэ эрэ сөп.

Владимир СтепановОҕолорбут туох-хайдах дьон буолан тахсаллар? Тугу итэҕэйэр, туохха тирэҕирэр, тугу күөн туттар, туох сыаннастары өрө тутар дьон буолаллар? Бу ханнык да уопсастыбаны долгутар сүрүн ыйытыылар буолуо.

30 сыл устата дойдубут бэйэтин суолун-ииһин көрдөөн да биэрдэ. Духуобунай сыаннастар, төрүт култуура, итэҕэл, ыал сыаннастара – кэлиҥҥи Арассыыйа суолун-ииһин ыллахха, эмиэ да барыта этиллэр, баар курдук да, тугу да таба тутара, туохха тирэҕирэрэ чопчу суох. Ол да иһин сиэр-майгы сатарыйыыта, буруйу оҥоруу, дойдуттан көһөн барыы, ыарыы, өлүү-сүтүү, уоруу, албын, бэйэ-бэйэҕэ ытыктабыл сүтүүтэ, дьон дьадайыыта салҕанан бара турар...

Биир биллэр хаһыакка учуутал суруйбутун холобурдаабыттара баар: үөрэнээччилэригэр “саамай дьоллоох күннэрин” туһунан суруйарга сорудахтаабытын, үксүлэрэ төһө баай бүлүүдэлээх менюлаах ханнык эрэстэрээҥҥэ аһаабыттарын, ханнык омук дойдуларыгар сынньаммыттарын туһунан суруйбуттар. Дьэ, буоллахпыт... Оттон ол оҕолор буруйдара дуо? Ханнык уопсастыбаҕа олоробут да, оҕолорбут эмиэ соннук өйдөөх-санаалаах буоллахтара...

Пионер уонна хомсомуол төннүө дуо?

Онон, Арассыыйа үрдүкү салалтата иитии боппуруоһугар дьэ болҕомтотун уурда. Көннөрү буолбакка, “гражданины патриоттуу иитиигэ” диэн чопчуланан этилиннэ. Дьиҥэ, ол туһунан өссө уонча сыллааҕыттан этиллибитэ да, кураанах тыл эрэ курдуга. Онтон, бу дьыл олунньу 24 күнүттэн, аан дойдутааҕы балаһыанньа уларыйбытын кэннэ, ити тиэмэ ыйааһын бэскитигэр турда.

Даҕатан эттэххэ, хойукка диэри РФКП иитинэн хаалан сылдьар Арассыыйаҕа баар пионердар уонна хомсомуоллар тэрилтэлэригэр, кинилэр өссө да баалларыгар ким даҕаны наадыйбат, хайдах эрэ күлүү-элэк гыммыт курдук сыһыан баар эбит буоллаҕына, ол аны уларыйда. “Бүтүн Арассыыйатааҕы оҕо уонна ыччат хамсааһына” диэн тэриллэр буолла. Ааспыт от ыйыгар өссө сийиэстээн ньиргиттилэр. Бакаа уопсай аат суох, ону хас биирдии эрэгийиэн бэйэтэ быһаарыа диэтилэр. Хамсааһын кэтээн көрөр Сүбэтин бэрэсидьиэн Владимир Путин бэйэтинэн салайар буолла. Дьэ хайдаҕый?! Устуоруйаҕа туох барыта эргиллэн кэлэ турар дииллэрэ кырдьык. Ол эрээри билиҥҥи уопсастыба уруккулуу пионер-хомсомуол курдук тэрилтэ туһунан туох санаалааҕа буолла? 30 сыл тэпсилгэн гынан баран, өрө тутан эрэрбит – дьикти. Саҥа, атын туох даҕаны айыллыбатах буоллаҕа...

Патриоту иитии – туох наада?

Итини таһынан саҥа үөрэх ыстандаардыгар “гражданскай уонна ботуруйуоттуу иитиигэ болҕомтону күүһүрдэргэ” диэн чопчу суруллубут. Онон, бу күннэргэ үөрэх үлэһиттэрин атырдьах ыйынааҕы мунньахтарыгар ол туһунан үрдүкү түрүбүүнэттэн этилиннэ. Үөһэттэн түспүт быһаарыыны “өйүүбүт, ураа!” диэнтэн атын дьүүллэһии суох.

Өссө ханнык уларыйыылар баалларый диир буоллахха, быйылгы үөрэх дьылыттан саҕалаан, оскуола аайы Арассыыйа гииминин толоруу, РФ былааҕын өрө таһаарыы нэдиэлэ аайы булгуччу киириэҕэ, ону кытта “оҕону иитиигэ дириэктэр сүбэһитэ” (советник) диэн дуоһунас баар буолуоҕа. Сорохтор ону “ол сүбэһит иитиигэ дириэктэр солбуйааччытыттан туох уратылааҕый?” диэн муодаргыыллар, сорохтор “байыаннай хамыһаар дуу, политрук дуу дуоһунаһа оскуолаҕа киирэр дуо?” диэн үгэргээбиттии ыйыталлар.

Мантан инньэ Арассыыйа устуоруйатын үөрэтиигэ ураты болҕомто ууруллуо. Ону алын кылаастартан саҕалыырга диэбиттэр. Алын кылаас оҕолоро устуоруйаны үчүгэйдик өйдүөхтэрэ дуо? “Оскуола аайы успуорт куруһуоктара үлэлиэхтээхтэр, тыйаатыр уонна түмэл баар буолуохтаах” диэн этиллэр. Олус үчүгэй, оскуола аайы түмэли, тыйаатыры сатаан тэрийдэххэ, үлэлэттэххэ, ол санаабыт курдук олоххо киирдэҕинэ – бэртээхэй ньымалар, былаһааккалар.

Иитии-үөрэтии тупсубат

Ол эрээри... “итинтэн оҕолорго патриоттуу санаа үөскээн дуу, күүһүрэн дуу кэлиэ дуо?” диэн саарбаҕалыыр санаа эмиэ баар. Элбэх сыл учууталлаабыт, дириэктэрдээбит РФ үтүөлээх учуутала Клим Васильевич Павлов санаатын үллэстэр:

— Мин санаабар, ити таах кураанах айдаан. Иитии-үөрэтии үлэтэ тупсан барыа дии санаабаппын. Холобур, саха омук өбүгэлэрбит иитиигэ-үөрэтиигэ тутуспут хайысхаларын ылыахха. Онно кырдьаҕас омук оҕону иитиигэ сүрүн бириинсиптэрэ: “төрөөбүт ийэни-аҕаны курдук, дьону-сэргэни таптаа, ытыктаа” уонна “тулалыыр айылҕаны, эйгэни, дьон үйэлэргэ оҥорбутун харыстаа” диэн. Дьэ, итиннэ сытар, дьиҥ патриоттуу иитии төрдө-төбөтө. Санаан көрүҥ эрэ, ийэтин-аҕатын, дьону ытыктаабат, таптаабат, барытын алдьатар майгылаах-санаалаах киһи патриот буолуон сөп дуо?

Өбүгэлэрбитигэр иитии-такайыы диэн өйдөбүл баара. Оҕону иитэн-такайан, быһааран биэрэн олоххо үөрэтэллэрэ. Ол билигин аҥаардас кинигэ билиитин тиэрдиигэ, иитиини онон солбуйууга эрэ кубулуйда. Оттон ол омсото үгүс, ону олоххо өссө сатаан туһаныахха наада эбээт. Мин оскуолаҕа үлэлиирим саҕана биир тутаах иитэр хайысха быһыытынан, оҕолору өр күннээх похуоттарга илдьэ сылдьарым. Оскуолаҕа “баппат” диир оҕолоро ол похуоттарга буһан-хатан, саҥа уопут, билии ылан, араас үөрүйэхтэри баһылаан, атын дьону кытта сыһыаҥҥа үөрэнэн, киһи бэрдэ буолан тахсаллара оннук ньыма түмүгэ этэ. Оттон билиҥҥи оскуолаҕа иитии уонна үөрэтии икки арда аһара ыраатта. Ону чугаһатыы, иитии диэки иэҕии — бу аһара мындыр, элбэх үлэни эрэйэр үлэ. Итини туспа хайысха гыныллыахтаах. Оттон ити “киллэрииттэн” туох уларыйыай?

Угаайыга киллэрии

Чахчы, урукку сэбиэскэй оскуола биир уратыта дьулууру уонна толкуйу иитэрэ. Оттон билиҥҥи үөрэхтээһин бэлэм “трафаретынан” хоруйу булар, бэйэтэ толкуйдуур кыаҕа суох дьону иитэн таһаарар диэн сөпкө этэллэр. Ол туһунан устуорук-учуонай Андрей Фурсов маннык диэбитигэр сөбүлэһиэххэ сөп.

— Кэлиҥҥи “постиндустриальнай” экэниэмикэҕэ элбэх ахсааннаах үлэһит илии наадата суох. Онон дьону дьиэҕэ олордон, виртуальнай эйгэҕэ киллэрэн да илдьэ сылдьыахха сөп дииллэр. Оттон дьону толкуйдаабат оҥорорго, үөрэх таһымын намтаталлар. Билигин “виртуальнай” олоҕу тэрийэн, үөрэхтээһин таһымын намтатан, ыччаты угаайыга киллэрэллэр. Ол аата, олоххо ситиһиитэ суох “лузерга” кубулутууну эрдэттэн бэлэмнииллэр. 10-15 сылынан бу дьон үөрэҕэ-билиитэ ситэтэ суоҕунан, толкуйдуур таһыма намыһаҕынан, туох буола турарын өйдөөбөт буолан, саҥа “посткапиталистыы” эйгэҕэ киирэн оннун булар кыаҕа суох буолуоҕа. Тоҕо диэтэххэ, ол эйгэҕэ син биир үрдүк квалификация, билии сыаналанар. Намыһах, орто квалификацияны миграннар, эбэтэр роботтар даҕаны солбуйуохтарын сөп. Аан дойдуга үөрэх таһыма намтыыра итинэн быһаарыллар. Арассыыйаҕа бытааннык да буоллар, ол бырассыас эмиэ бара турар. Холобур, Эмиэрикэҕэ үөрэтии биир сүрүн идиэйэтэ – “оҕо сылайыа суохтаах” диэн (должен учиться “без напряжения”). Ол аата, тугуй? Киһи дьулуура сайдыбат. Оттон сэбиэскэй оскуоланы санааҥ — онно айымньылаах сыһыаны иитии уонна дьулууру (воля) сайыннарыы – сүрүн этэ. Бэл, 80-с сылларга учууталларга анаммыт “Үөрэнээччигэ дьулууру иитии” диэн учуобунньук тахсыбыттааҕа. Онон, дьулуура суох көлүөнэни, туохха да наадыйбат, туохха да дьулуспат, пиибэ, тэлэбиисэр аргыстаах, “виртуальнай” олоҕу эрэ билэр араҥаны таһаарыы туох соруктааҕый уонна туох содуллаах буолуой?

Идиэйэ уонна бүгүҥҥү “элиитэ”

“Биһиэхэ уопсай идиэйэ, сүрүн идеология баар дуо?” диэн ыйытыыларга үгүстүк төбөнү сынньабыт. Дойду уопсай идиэйэтин, идеологиятын элиитэ сүрүннүүр. Ол туһунан, бу күннэргэ хомолтолоох түбэлтэнэн аата элбэхтик ааттаммыт бөлүһүөк А.Г. Дугин өссө үс сыллааҕыта биэрбит интервьютугар баар.

— Биһиги элиитэбит “идиэйэ” диэн тугун өйдөөбөт. “Идиэйэлээх хомуньуустарбыт” дэнээччилэр партбилиэттэрэ “буруолаатын” кытта “либэрээл” буола охсубуттара. Эмиэ ол дьоммут “реалист” Путин былааска кэлбитигэр аны “Крым — наш!”, “Патриотарбыт!”, “Бэһис холуонна — суоластар!” диэн буолан турдулар. Ханнык даҕаны идиэйэ кинилэргэ суох. Кинилэр итиннэ сыччах бэйэлэрин эрэ миэстэлэрин көрөллөр.

Идиэйэ киһини, кыратык да буоллар, “аанньал кынатынан даҕайарыныы”, таарыйыахтаах, угуйуохтаах. Оттон Арассыыйа элиитэтин туһунан оннук диир кыаллыбат. Кинини ханнык да идиэйэттэн тутулуга суох сибиинньэҕэ холуохха сөп. Хомсомуол значогун иилинэн дуу, хаалтыс баанан баран дуу, хараҕа быччайбытынан, анньыһа-анньыһа “аһыыр иһиккэ” түһэрдии, баартыйаҕа киирэргэ дьулуһар. Ол сатаммат буолбутугар аны “ырыынык сыаннастарын”, глобальнай уларыйыы туһунан этэр-тыынар, астаах хоруудаҕа чугаһыыр.

Билигин “ботуруйуоттуур” кэм кэлбитигэр, онуоха ханна да баппат буола сонообут сибиинньэ эмиэ астаах иһит аттыгар сылдьар. Астаах миэстэлэри номнуо баһылаабыт буолан, ону сүтэрбэт инниттэн кинилэр ханнык баҕарар “идиэйэни” ыйыстыахтара, ылыныахтара.

Итэҕэйиэххэ сөп дуо?

Дьэ, хайдаҕын да иһин, уот харахха этии. Хомойуох иһин, дойдубут элиитэтэ оннук. Ити үөһэ этиллибит дьаһаллары барытын эмиэ сол “элиитэ” уруйдуу-айхаллыы көрсөн, олоххо киллэрээри өрө мөхсө сылдьар. Арыйдах аайы, интэриниэт кинилэр мантан инньэ бука бары ботуруйуот буолан барыахтарын курдук эрэннэриилэрэ толору. Хаһан эрэ кинилэр ытыктанар дьону, дьиҥ ботуруйуоттуу санаалаах учуонайдары, интэлигиэнсийэни истибэккэ, үөрэххэ арҕаа сыаннастары, Болонскай систиэмэни уруйдаан-айхаллаан киллэртэрбиттэрэ. Билигин кэлэн, аны онтон аккаастанан, “өстөөххө утары туруу”, “Арассыыйа ураты суолун” туһунан этэн-тыынан эрэллэр.

Үрүҥү — хара, хараны — үрүҥ, күнү — ый, ыйы күн диэтэххэ да, барытыгар сөбүлэһиэх айылаахтар. Дьиҥинэн, уларыйыы киирбитэ туһалыан сөп эрээри, итинник элиитэни кытта, этэргэ дылы, ”хааһыны буһарыахха” сөп дуо? Кинилэри кытта дойдубут ханнык суолунан барыай? Бэйэтин суолун тобулан, хаһан эмэ оннун булуо дуо? Итинник саарбах дьону кытта, үрдүкү ыйааҕынан, улахан сокуонунан киллэриллибит “патриоттуу тыыны күүһүрдүөхтээх, гражданины иитии туһугар ыытыллыахтаах” дьаһаллар сыалы-соругу ситиһэргэ эрэллээх олук буолуохтара дуо?

***

Урут пионер дружинатын знамятын биирдэ эмэ, өрөгөйдөөх бырааһынньык күнүгэр күөрэччи тутан, гуорун-барабаан доҕуһуоллаах, дирбийэн-дарбыйан киирэллэрэ. Ол, чахчы, долгутуулаах түгэн буолара. Оттон билигин? Ол оннугар ыччаттарбытын киһилии киһи, киһи киһитэ гына иитэр туһунан толкуйдуох баара. Ол, үөһэ кырдьаҕас учуутал эппитинии, мындыр сыһыаны, элбэх хорутуулаах үлэни эрэйэр...

Оттон билигин ону ким эмэ оҥоруо, ылсыа дуо?

Нина Герасимова.Атырдьах ыйын 12 күнүгэр өрөспүүбүлүкэ бары оскуолаларыгар саха тылын үөрэтии туһунан Саха АССР Норуотун хамыһаардарын сэбиэтин (Совнарком) уурааҕа тахсыбыта 100 сылын туолбута. Бу докумуону “төрөөбүт тылбытын тыыннаах хаалларбыт, улахан суолталаах уураах” диэтэххэ, туох да омнуолааһын суох. Оттон төрөөбүт тылы үөрэтиигэ учуобунньук улахан суолталааҕа биллэр.

Кистэл буолбатах, кэнники кэмҥэ “Саха тылын учуобунньуктара олус уустук, улахан да киһи өйдөөбөт гына оҥоһуллубуттар” диэн тыл-өс аһара элбэхтик иһиллэр буолла. “Уустук учуобунньуктан сылтаан, сахалыыттан батынан нуучча кылааһыгар көһөргө күһэллибиттэр” диэччилэр да баар буоллулар.

Онон, бүгүн саха тылын учуобунньуктарын тула кэпсэтэн көрүөҕүҥ. Бу суруйуу үлэлии сылдьар учууталлар, төрөппүттэр, үөрэнээччилэр, уопсастыбанньыктар, учуонайдар санааларыттан таҥылынна.

Урукку учуобунньуктар

Кэм-кэрдии уларыйдаҕын ахсын учуобунньук тутулугар, ис хоһоонугар ирдэбил эмиэ уларыйан иһэрэ өйдөнөр. Кыратык устуоруйаны сэгэттэххэ, бастакы учуобунньугу XVII үйэҕэ чех учуонайа Ян Амос Каменскай, оттон Арассыыйаҕа XIX үйэҕэ Константин Ушинскай (“Родное слово”) оҥорбуттар. Сахабыт сиригэр 1917 сылтан, С.А. Новгородов алпаабыта баар буолуоҕуттан, сахалыы сурукка-бичиккэ үөрэтии саҕаламмыт.

Ааспыт үйэ 60-с сылларыгар дойду үөрэхтээһинин систиэмэтигэр суолталаах кэм кэлэн ааспыт: төрөөбүт тылларга улахан болҕомто уурулла сылдьыбыт. Били, “Куһаҕан үчүгэйдээх” диэбиккэ дылы, оччолорго РСФСР норуоттара төрөөбүт тылларын сүтэрэр кутталлара үөскээбит. Онон сиэттэрэн, өрөспүүбүлүкэбитигэр билим-чинчийэр институт тэриллибит. Ол аата, судаарыстыба сорудаҕынан, тыл үөрэхтээхтэрэ, учуонайдар, методистар, эспэримиэнниир оскуолалар, саха тылын учууталлара, оҕолору кыттыһыннаран туран, анаан-минээн учуобунньуктары оҥоруунан дьарыктанар буолбуттар. Онтон 1990-с сыллардааҕы ыһыллыы-тоҕуллуу кэнниттэн бу үлэ тохтообут, учуобунньуктары ааптардар бөлөхтөрө анал куонкурус түмүгүнэн оҥорор буолбуттар. Ону даҕаны, хантан эмэ харчы көһүннэҕинэ, ону иилэ хабан ылан, сайаапка түһэрэн, куонкуруһу кыайан, болдьоммут кэм иһигэр бэрт ыксалынан бүтэрэ охсон туттарар буолбуттар. Тэҥнэбилгэ, сэбиэскэй кэмҥэ оҥоһуллубут учуобунньуктар бэрт улахан сиидэлээһини, ырытыһыыны ааһан тахсаллар этэ. Холобур, үгүс көлүөнэ үөрэммит, 1965 с. тахсыбыт Н.А. Ааллааҕыскай букубаара оннук элбэх ырытыыны ааспыта. Оттон 80-с сылларга М.Е. Охлопкова норуодунай суруйааччы Д.К. Сивцев-Суорун Омоллооннуун оҥорбут букубаардара ССРС быыстапкатыгар кытта биһирэммитэ. Ити учуобунньуктар тыллара-өстөрө хомоҕой, оҕоҕо чугас буолан, үөрэнээччи ону үөрэ-көтө ылыммыта.

“Мас учуобунньуктар”

Оттон бүгүҥҥү учуобунньуктар тустарынан төрөппүттэртэн, учууталлартан уонна үөрэнээччилэртэн ыйыталаһан көрдүм. Дьон санаата, сүнньүнэн, биир эбит. Ону “барыта хатылаһыы буолууһу” диэн үрдүн-үөһэ туһунан киллэрэ сатаабатым. Үлэлии сылдьар саха тылын учууталлара аныгы учуобунньуктары, биир тылынан, “мас учуобунньуктар” диэн ааттыыллар эбит. Ол эбэтэр, “Мас курдук кытаанах, имигэһэ суох, төрөөбүт тылы таптыырга, тыл сүмэтин иҥэринэргэ ииппэт” диэн сыаналыыллар. “Билиҥҥи учуобунньуктар оҕоҕо адьас табыгаһа суохтар. Эрчиллиилэрэ олус аҕыйах, быраабылаҕа охтон хаалбыттар, наһаа научнайдар, ону үөрэнээччи ылыммат. Бэтэрээн учууталлар урукку уопуттарыттан мунньуммут эрчиллиилэр хомуурунньуктарын эҥин туһанан үөрэтэллэр, оттон эдэрдэр мунаахсыйаллара элбэх”, — дииллэр. “Сорох учуобунньуктар, ордук алын кылааска туһаныллар үөрэх кинигэлэрэ, халы-мааргы тыллаахтар, оҕоҕо сөптөөх тиэкистэрэ суох, инньэ гынан, 5-с кылааска сахалыы билбэт оҕолор кэлэллэр. Быйыл 5-һи бүтэрбит оҕолору сылы быһа саха оҥоро сатаатыбыт да — кыайбатабыт” диэччилэр эмиэ бааллар.

Ыйытыкка кыттыбыт учууталлар бары да “Билиҥҥи учуобунньуктар “алын — орто — үрдүкү сүһүөх кылаас” диэн биир систиэмэтэ суохтар, онон үөрэтэргэ олус уустук, оҕо дэлби булкуллан хаалар” диэн бэлиэтииллэр.

“Соруйан оҕону тэйитэргэ анаммыт учуобунньуктар...”

Төрөппүттэртэн ыйыталастахха, бары да кэриэтэ олус ыарырҕаталлар эбит. Ордук бу икки сыллаах дьиэттэн үөрэниигэ сордоммуттар. “Саатар саха тылын кыайар инибин диэн, оҕобор саҥа тиэмэни быһаараары учуобунньугу арыйан көрөн баран, саллан сапсыйан кэбистим. Эчи, тыла-өһө ыарахана, эрчиллиилэрин улахан да киһи өйдөөбөт. Аны туран, тиэрминнэрбит аһара нөҥүө түһэн сахатыйан хаалбыттар, холобур, “антоним – онтуоньум, синоним – синиэньим” буолбуттар. Биһиги бары урут “падеж” диэн үөрэнэн кэлбиппит, онтубут “түһүк” буолбут, “предмет” диэммит “барамайга” кубулуйбут...

“Билиҥҥи кинигэлэртэн киһи дьиктиргиирэ элбэх. Уруккулары тоҕо сирбиттэрин өйдөөбөппүн. Ис киирбэх, быраабылаларга сөрү-сөп эрчиллиилэрдээх, оҕоҕо барсар иитэр-үөрэтэр суолталаахтара этэ ээ” дииллэр.

Биир наһаа эрэйдэммит төрөппүт “Оҕоҕо уруогу аахтараары саха тылын үөрэхтээхтэриттэн, учууталлартан ыйыталаһан да көрдөххө — кыайбаттар. Ону, эгэ, оҕо кыайан өйдүө дуо? Билиҥҥи учуобунньуктар “Оҕолор саха тылын үөрэппэтиннэр” диэн соруктаах оҥоһуллубуттар. Оҕом кыһалла, үөрэтэ сатаан баран, саха тылын уруогун абааһы көрөр буолла. Уруок ааҕарбытыгар, саха тылын учуобунньугун арыйдыбыт да, оҕом үөһэ тыынар. Инньэ гынан, оҕобун аһынан нуучча кылааһыгар көһөрөр санаалар кытта киирэллэр” диир. “Урукку учуобунньуктар туох да куһаҕана суох этилэр. Ол былыргы учуобунньуктарынан төһөлөөх учуонай, академик үөрэнэн тахсыбыта буолуой? Бу учуобунньугу оҥорбут дьон көмөлөрүнэн, аны ол лаппа аҕыйыыра буолуо” дииллэр.

“Аныгы оҕо саха тылын үөрэтииттэн тэйэн эрэр” диэн долгуйабыт. Биллэн турар, быһыы-майгы оннук сытыырхайбытыгар саба халыйан кэлбит балысхан сайдыы, глобализация төрүөт буолбута өйдөнөр. “Онно бу кимнээх эрэ соруйан оҕо аахпатын, сөбүлээбэтин курдук оҥорбут халы-мааргы учуобунньуктара ытаһа буолаллар эбит” диэн түмүккэ эмиэ кэлиэххэ сөп.

Манна даҕатан эттэххэ, ким эрэ оҥорбут учуобунньугун “халы-мааргы” диэн аҥаардастыы үрдүттэн “хотор” дөбөҥ курдук. Ханнык баҕарар үөрэх кинигэтэ элбэх бэрэбиэркэни ааһан бигэргэтиллэр буолуохтаах. Арай итэҕэһин-быһаҕаһын көннөрөн, ситэрэн-хоторон, тупсаран биэрдэххэ хайдаҕый? Учууталлар: “Үөрэх кинигэлэрин бары кыттыһан оҥоруохха, ордук быраактык учууталлар санааларын учуоттуохха. Учуобунньугу оҥорууга ким кыһаллыахтааҕа, ким ону иилиэхтээҕэ-саҕалыахтааҕа да биллибэт курдук. Барыта чып кистэлэҥинэн таҥыллан баран, бэчээккэ барбыта эрэ баар буолар. Биһиги ити туһунан элбэхтик этиммиппит, онуоха иһиттэҕэ буолбуттара да, билиҥҥитэ кыттыһыннарбаттар”, — дииллэр.

“Сатаан үөрэппэккит”

Дьиҥинэн, араас таһымнаах мунньахтарга билиҥҥи учуобунньуктар оҕону үөрэтэргэ табыгаһа суохтарын, аһара көнтөрүктэрин туһунан элбэхтик этэллэр эбит. Ол үрдүнэн, үөрэтэ сылдьар быраактык-учууталлар санааларын тоҕо истибэттэрэ, ылымматтара – өйдөммөт. Төһө да учуобунньук ааптардара элбэҕи үлэлээбит, ытыктанар дьон буолбуттарын иһин, бу учуобунньугунан үлэлии сылдьар дьон санаатын истиэхтээхтэрэ, сыыһа-халты баар буоллаҕына, өһүргэммэккэ ылыныахтаахтара эбитэ буолуо. Уопсай дьыала туһа диэн. Бу туһунан учууталлар учуобунньук ааптардарыгар эттэхтэринэ, дьонноро: “Ити учуобунньугунан сатаан үлэлээбэт буоллаххытына – эһиги мөлтөх учууталларгыт, үлэҕитин кыайбат буоллаххытына — атын сиргэ баран үлэлээҥ,” – диэн, «ыстыык үөһэ» түһэрэн ылар түгэннэрэ эмиэ баар эбит. Быһата, кэккэ ааптардар санааларын табар, алы гынар туһугар, бүтүн норуот тылын толук уурар балаһыанньа үөскээбит курдук.

Таарыйа даҕатан эттэххэ, ыйытыкпыт кэмигэр сорох учууталлар: “Бу билиҥҥи учуобунньук куһаҕана өйдөнөр. Ол гынан баран, ону эһиги аһара күүркэтэҥҥит, учуобунньук ыараханын наһаа дьөлө хаһан суруйаҥҥыт, төрөппүттэри муннаран, тэйитэн кэбиһэҕит. Саха тылын үөрэтии олус уустук курдук санааҕа тиэрдэҕит. Ол түмүгэр, сылтан сыл аайы төрөөбүт тылын үөрэтэртэн батынар оҕо аармыйата хаҥыы турар”, — диэн буруйдаатылар.

Быһата, кимнээх эрэ оҕо үөрэнэр кыаҕа суох толоос учуобунньугун оҥорбуттар, ол куһаҕанын саралаан суруйуу эмиэ оҕону сахалыы үөрэхтэн тэйитэр эбит. Уҥа бар, хаҥас кэл, суолбут барыта бүтэй, муҥур буолан хаалбыт.

Балаһыанньа өссө дириҥии илигинэ, ону аһаҕастык билинэн, көннөрүнэ охсорбут тоҕо сатаммата буолуой?

Тугу гынабыт?

Быйыл Төрөөбүт тыл күнүгэр Ил Дархан Айсен Николаев саха тылын чинчийэр научнай киини тэрийэр, саха тылын уонна литэрэтиирэтин үөрэтии чаастарын элбэтэр, төрүт култуурабытын, устуоруйабытын, Саха сирин географиятын оскуолаларга үөрэтэр туһунан эппитин бары да улаханнык үөрэ истибиппит. Онон, үөһэттэн улахан хамсааһын тахсарыгар бүк эрэнэбит. (Билиҥҥитэ төрөөбүт тылы үөрэтии чааһын аҕыйата сатыыр айдаан быһаарылла илик эрээри, онно тохтуу барбаппыт. Кэпсэтэр тиэмэбит атын).

2021 с. “Судаарыстыбаннай тыллары сайыннарыы” бырагыраамата бигэргэммитэ. Онно учуобунньуктары таһаарарга харчы көрөр буолбуттара. Урут учуобунньуктар бары соҕуруу баран бэчээттэнэр эбит буоллахтарына, билигин ону оҥорорго көҥүллээх икки кыһалаахпыт. Онон, киирбит этиилэри учуоттаан, билигин баар учуобунньуктары көннөрүөх тустаахпыт.

Сэбиэскэй кэмҥэ учуобунньуктары хас эмэ сыл бэрэбиэркэлээн, ырытан эрэ баран туттары көҥүллүүллэрэ. Итинник уопут Татарстааҥҥа билигин да туһаныллар эбит. Татаардар учуобунньук бэчээттэниэн иннинэ эрдэттэн интэриниэккэ дьүүлгэ таһаараллар эбит. Онно сыыһа-халты ыйыллыбытын кэннэ, ону ырытыһан, дьүүллэһэн баран, сөптөөҕүн быһааран бэчээттииллэр. Биһиэхэ манан дьарыктанар дьон да суох курдук. Онон, билигин учуобунньукка үлэлэһиэн баҕалаах дьону түмэн, кинилэрдиин күүскэ ылсан үлэлэһэр уолдьаспыт. Холобур, оскуолаларга айымньылаахтык үлэлии сылдьар учууталлары учуобунньук ис хоһоонун оҥорууга-таҥыыга кыттыһыннарар тоҕо табыллыбатый... Учуонайдар билим төрдүн-тирэҕин биэрэллэр, методистар – ньыматын, тылын-өһүн суруйааччылар, оҕо тылын-өһүн билэр дьон сааһылыыллар. Онно эбии хайаан да апробация ыытыахха наада: бу оҥоһулла сылдьар учуобунньугу оҕолор төһө ылыналларый, өйдүүллэрий? Оччоҕуна эрэ туһалаах учуобунньук оҥоһуллан тахсар кыахтаах.

Учуобунньугу оҥоруу – уустук үлэ. Аны ону үөрэнээччи хайдах ылынара – туспа тургутуу. Хас да оскуола оҕотуттан саха тылын үөрэтиини төһө ыарырҕатарын ыйыппыппар, “Сахалыы билэбит, үөрэтэбит, ол эрээри нуучча уонна омук тылын уруоктарын быдан чэпчэкитик ылынабыт, онно барыта чуолкай, өйдөнүмтүө” дииллэр.

Оҕо ийэ тылыттан тэйэн эрэрэ, төрөппүт сахалыы тыллаах кылаастан оҕотун “куоттарара” – билиҥҥи кэм тыҥаан турар кыһалҕата. Оннук буолбатын туһугар бары турунан туран үлэлиир-хамсыыр, онно мэһэй буолар харгыстартан босхолонор ытык иэстээхпит.

Дмитрий ИВАНОВ.Өрөспүүбүлүкэ 100 сыллаах үбүлүөйүгэр кэккэ ситиһиилээх кэллэ. Салгыы ханнык суолунан, хайдах сайдар – ону өйдүүр судургута суох, тоҕо диэтэххэ, билигин быыһык кэм. Саха сирэ Арассыыйа уонна аан дойду сорҕотун быһыытынан, уопсай суола, хайысхата хайдах буолуой, туохха олоҕуруохха, тугу туһаныахха? СӨ Судаарыстыбаннай сүбэһитэ, Саха Өрөспүүбүлүкэтин иккис бэрэсидьиэнэ Вячеслав Штыров туох көрүүлэрдээҕий?

Киһи аймах “спиралынан” сайдар

– Урут, сэбиэскэй кэмҥэ, билим, экэниэмикэ, киһи уонна уопсастыба хайдах сайдара барыта биллэр курдуга. Мин көлүөнэм, сэбиэскэй дьон энтузиаст этилэр, “Биһигини сырдык олох күүтэр, ону бэйэбит оҥоруохпут, тутуохпут” диэн эрэнэллэрэ.

Ол эрээри олох атын буолан биэрдэ. Уларыйыы мунньуллан, биир кэм көнө лииньийэнэн баран сайдыахпыт диэбиппит кыаллыбата. Итини бөлүһүөктэр уруккуттан даҕаны билэллэр, олох бэйэтэ ону бигэргэттэ – киһи аймах сайдыыта “спиралынан” барар. Уопсастыбаҕа уларыйыы мунньустан, ханнык эрэ кэмҥэ эмискэ хаачыстыбаннай таһымҥа көһөн биэрэр, оччоҕо барыта уларыйар. Сороҕор ол өрөбөлүүссүйэ түмүгэр ситиһиллэр.

Онон, билигин биһиги устуоруйабыт – бу бэйэтэ уратылардаах кэрчик кэм, ханнык уларыйыылар буолуохтара, туохха-туохха тиэрдиэхтэрэ биллибэт.

Сайдыы үс сынаарыйа

– 60-с сылларга киһи куосумаһы баһылыыра бу кэллэ дии саныырбыт. Куосумаһы кытта сибээстээх чинчийиилэргэ интэриэс улааппыта, тас цивилизациялары кытта сибээс туһунан тиэмэ болҕомтону тардыбыта. Ону чинчийбит аан дойду бөдөҥ учуонайдара киһи аймах цивилизациятын сайдыытын үс сынаарыйын оҥорбуттара.

Бастакы сынаарыйы билигин көрөбүт. Олох, тыынар тыыннаах биһиги планетабытыгар үөскээбит. Уруккуттан баар куосумас эттиктэриттэн үөскээбит дуу эбэтэр айылҕаҕа барар физика-химия өттүнэн уларыйыы түмүгэр дуу? Ол эволюция түмүгэр киһи аймах бэйэтин билэн, үөрэтэн, аны планетатын эрэ буолбакка, тас куосумаһы баһылаан, “экспансиялаан” эрэр. Онуоха мин эдэр сылдьан саамай сөхпүтүм: “Киһи аймах сайдыы ханнык эрэ таһымыгар кэллэҕинэ, тула буола турарын интэриэһиргээбэт буолуо” диэн этэ. Холобур, куосумас диэн сүҥкэн эйгэ буоларын билинэн, ону өйдөөн баран, онно кыттар да, дьайар да кыаҕа суоҕун өйдөөн, дьон онтон аккаастаныа, бэйэтинэн дьарыктаныа диэн. Итиннэ Чуумпу акыйаан арыытын олохтоохторун холобурдуохха сөп – кинилэргэ тулалыыр айылҕалара тугу барытын биэрбит, онон, уу нуурал холку олохтоохтор, технология өттүнэн сайда да, хайыы да сатаабаттар. Тас эйгэҕэ, аан дойдуга туох буола турара кинилэри олох долгуппат. Онон, сайдыы кинилэргэ духуобунас өттүгэр барбыт араас номох, кэпсээн, уус-уран ускуустуба, үгэс уо.д.а. Итинник сынаарыйга 20% бэриллэрэ дьикти этэ.

Ол эрээри, билиҥҥи күнү ыллахха, оннук барыйаан олоххо киириэн сөп эбит. Билигин киһи мэйиитигэр дьиҥнээх олох буолбакка, олох атын эйгэ үөскүүр. Виртуальнай эйгэ – бу олохтон чыҥха атын, ускуустубаннай эйгэ, аныгы ньымалар киһини онно киллэрэллэр. Киһиэхэ ханнык эрэ наадыйыыларын толороругар кыра “минимуму” биэрэн баран, кинини оннук виртуальнай эйгэҕэ төһө баҕарар киллэрэн олордуохха сөп. Онон 60-с сс. учуонайдар киһи аймах маннык суолунан барыа диэбиттэрэ сөп буолан тахсар.

Аны, “Киһи аймах бэйэтэ бэйэтин эһиэ, урусхаллыа” диэн түмүккэ учуонайдар 100%-тан 60%-на туолуон сөп диэбиттэр этэ. Биһиги билигин даҕаны тулалыыр эйгэҕэ туох күүтэрин билбэппит. Булкаан эстиэ дуу, суох дуу? Эбэтэр астрономнар аҕыйах сыллааҕыта Сир планета аттынан биир куосумас эттигэ ааспытыттан уолуйбуттара. Куосумас эттигин кытта харсыһыы урут да баара. Ол кэннэ биологическай эйгэ толору уларыйара, тыыннаах эйгэ имири эстэрэ. Олох саҥаттан саҕаланара. Итинник катастрофалар кэмиттэн кэмигэр хатыланыахтарын сөп, ону биһиги билэр кыахпыт суох. Оттон саамай киһи хомойоро, биһиги иэдээни бэйэбит илиибитинэн чугаһата, түргэтэтэ олорорбут.

Сэриинэн уонна өрөбөлүүссүйэнэн – уларыйыыларга

– Биир лииньийэнэн өрө тахсан сайдар кэм бүттэ. Саҥа спиральга тахсар тирээн кэллэ. Ол өрөбөлүүссүйэлээх, глобальнай катастрофалардаах буолуох курдук. Сайдыы ресурсалара эстиэхтэрэ, саҥа технологиялар суох буолуохтара, киһи олорор, тулалыыр эйгэтэ уларыйыа, аан дойдутааҕы сэриилэр саҕаланыахтара... Социальнай уонна геобэлитиичэскэй өттүн ылан көрдөххө, итинник кэмиттэн кэмигэр хатыланар. Сорох учуонайдар ону оҥорон таһаарар күүстэр сайдыыларын, технологическай укулаат уларыйыытын кытта сибээстииллэр. Аан дойду хаһаайыстыбаннай укулаата, ону кытта уопсастыбаннай тутул уонна былаас уларыйыыта сибээстээҕин ыйаллар. Өрөбөлүүссүйэлэр, судаарыстыбалар уонна цивилизациялар атааннаһыылара онтон тахсар. Ол барыта аан дойдутааҕы арыанаҕа глобальнай интэриэстэр киирсиилэрин кытта ситимнэнэн барар. Холобур, I, II аан дойдутааҕы сэриилэри ылыахха.

Билигин эмиэ оннук буола турар. Урукку укулаакка олоҕуран, инники күөҥҥэ сылдьыбыттар, миэстэлэрин сүтэрэн эрэллэр. Ханна эрэ олох саҥа технологиялар үөскүүллэр, олор сотору уруккуну ырыынактан үтэйиэхтэрэ, урукку күүстэр миэстэлэрин туран биэриэхтэрэ. Соторутааҕыта барытыгар АХШ инники күөҥҥэ сылдьыбыт буоллаҕына, билигин Азия дойдулара инники күөҥҥэ тахсан эрэллэр – Кытай, Индия уонна да атыттар. “Тектоническай” хамсааһыннар буолан эрэллэр. Ол барыта ким эрэ баҕа санаатынан дуу эбэтэр ханнык эрэ дойду лиидэрэ быһаарбытынан дуу буолбатах. Ити – аан дойдуга бара турар сайдыы утарсыылара. Оттон үөһэттэн биһиги атааннаһыылары, киирсиилэри эрэ көрөбүт. Ол Украинаҕа, ол иннинэ Ливияҕа, Сирияҕа, Афганистаҥҥа, Аан Илиҥҥэ, бара турар. Инникитин даҕаны оннук буолуоҕа.

Национальнай судаарыстыбалар мэһэйдииллэр

– Биир кыһалҕа – бөдөҥ транснациональнай хампаанньалар “Аан дойдуга универсальнай бырабыыталыстыба баар буолуохтаах, национальнай судаарыстыбалар суох буолуохтаахтар” дииллэрэ. Уопсастыба хайдыһыыта күүскэ бара турар. Нэһилиэнньэ 1%-на байар, атыттар дьадайаллар. Ол социальнай атааннаһыыны үөскэтэр. Сорох дойдуга интэриниэт баар эрээри, элэктэриичэстибэ суох. Сорох дойдуга биир дуолларга дьон олорор, атыттар онно үлэлииллэр да, сытыйа байаллар.

Ити утарсыылар олус кутталлаахтар. Аныгы бэлитиичэскэй систиэмэ киһи аймах иннигэр турбут глобальнай ыҥырыыларга бэлэмэ суох дьону таһаарар. Ону аан дойдуга бэлитиичэскэй лиидэрдэр таһымнара лаппа түспүтүнэн да көрөбүт. Байдены ылан көрүҥ. Эбэтэр Великобритания тас дьыалаҕа миниистирэ Балтика муоратын Хара муораны кытта бутуйар. Атыттар да онтон ырааппаттар. Ол түмүгэр биһигини туох күүтэрин билбэппит, ядернай сэрии буолар куттала эмиэ баар.

Аны Эмиэрикэ сүрүн аналитиктара уонна бэлиитиктэрэ “Хапыталыыһым эргэрдэ, маннык быһыынан кини сайдыыны аҕалар кыаҕа суох, ыһыллыыны-тоҕуллууну уонна утарсыыны эрэ үөскэтэр” диир буоллулар. Онон тугу эрэ көрдүүр наада дииллэр.

Арҕаа систиэмэ “инклюзивнай” хапыталыыһым диэни киллэриэн баҕарар. Урут хапыталыыһым киһи киһини баттыыра диэн эбит буоллаҕына, билигин “Киһи бэйэтэ кыттар” диэн буолар. Холобур такси үлэтин ылыахха – үлэ онно интэриниэт бырагыраамаҕа уонна технологияларга олоҕурар. Бырагыраама бас билээччилэрэ үлэҕэ масссыыналаах дьону ыҥыраллар уонна “дабаай, эһиги кыттаҕыт” дииллэр. Ол эбэтэр, хаһаайыттар тэрийэн биэрэллэр, кинилэр массыыналара суох, ол кинилэргэ наадата суох. Массыына таксистарга баар. Ол эрээри дохуот сүрүн өттө интэриниэти бас билээччигэ киирэр. Бу түөрүйэ ааптардара “Бу эксплуатация буолбатах, бу уопсай дьыалаҕа кыттыы” дииллэр.

Оччотугар ыйытыы: хаһаайын кимий? Ол – транснациональнай хампаанньалар. Бу аан дойдуга баара-суоҕа аҕыйах хампаанньа буолуо. Кинилэр аан дойдуну барытын салайыахтара. Дьэ, ити “инклюзивнай” хапыталыыһым диэн ааттанар. Оттон ол түмүгэр аҕыйах киһи аан дойдуну хонтуруоллуур буолара, киһи бэйэтин уратытын сүтэрэрэ олус кутталлаах.

Кытай холобура

– Сорохтор “Кытайтан үөрэниэххэ, онно уопсастыба туруга олох идийээл” дииллэр. Дьиҥэ, онно барыта үчүгэй буолбатах, олус сытыы утарсыылар, итэҕэстэр бааллар. Кытай билиҥҥи утарсыылара кинини самнарыахтарын да сөп. Кытай өстөөхтөрө онно суоттаналлар. Кытайга Сэбиэскэй Сойууһу үөрэтэр, тоҕо биирдэ сууллан хаалбытын чинчийэр улахан институттар тэриллибиттэрэ, кинилэр Сойуус туох төрүөттэн сууллубутун билэ сатыыллар.

Биотехнология, водород энэргиэтикэтэ уо.д.а.

– Биһиги инникибит туһунан этэр буоллахха, онно элбэх үбү угуохпутун, кыаҕы уонна өй-санаа үлэтин ууруохпутун наада. Ол туһунан сабаҕалаан эрэ этэр кыахтаахпыт. Ону даҕаны, ядернай сэрии, килиимэт бүттүүн сылыйыытын, Сир планетата атын куосумас эттиктэрин кытта харсыһыытын, геология катаклизмнарын кутталын төлө көттөхпүтүнэ эрэ. Ити Арассыыйаны даҕаны, Саха сирин да таарыйар. Биһиги өрөспүүбүлүкэбит ханнык хайысхалары тутуһуон сөбүй? Арассыыйаҕа уонна аан дойду таһымыгар анал идэтийиибит быһыытынан, ген инженерията уонна биотехнологиялар сүрүн хайысхабыт буолуон сөп. Биһиги итиннэ инники тахсыахпытын да сөп. Биллэн турар, элбэх сыра наада эрээри, биһиэхэ хайысха баар, ону кыайа тутар наада.

Ити биһиги тыыннаах айылҕабыт биологическай актыыбынаһын уонна тыйыс килиимэт усулуобуйатыгар сөп түбэһэр кыаҕын кытта сибээстээх. Биһиги итиннэ мэлдьи да чинчийиилэри ыытабыт, ону салгыыр наада: каадыры бэлэмнээн, эдэр дьону ыҥыран, тиэмэҕэ, чинчийии ньыматыгар болҕомтону тардан.

Иккис хайысха – энэргиэтикэ. Итиннэ водород энэргиэтикэтин чопчулуур наада. Биһиэхэ гидроэнэргиэтикэ саппааһа, уу добуочча баар. Хайаны байытыы хайысхатыгар биһиги кыахпыт улахан. Биһиги сир баайын үөрэтэргэ уонна баһылыырга атын систиэмэни айыахтаахпыт уонна туһаныахтаахпыт. Кэнники геологияҕа чинчийиилэрбитин умуннубут, ону сөргүтэр наада.

Биһиги IT-салааҕа ситиһиилэрдээхпит. Саха сирэ үчүгэй физмат-оскуолалаах. Онон, манна тэрили оҥоруу туһунан буолбакка, киһи мэйиитин үлэтин эрэйэр IT-технология хайысхаларын сайыннарар, ону атыылыыр туһунан толкуйдуохпутун наада. Холобур, бэйэбит IQ-тун (өйбүтүн) атыыга туруоран диэххэ сөбө дуу.

Билигин креативнай технологияларга улахан болҕомто ууруллар. Мин итиннэ киинэ, муусука, мультипликация, о.д.а. айар эйгэ өттүгэр туттуллар креативнай ньыманы этэбин. Ити өрөспүүбүлүкэҕэ олус суолталаах хайысхалар, тоҕо диэтэххэ, норуот дириҥ култууратыттан силистээх, “урбанизация” уонна глобализация соччо таарыйа илик. Креативнай бородууксуйаны туттар буолан иһиэхтэрэ, наадыйыы улаатан иһиэ. Итиннэ “Бачча ыарахан кэмҥэ Олоҥхо киинэ туохха нааданый?” дииллэр. Ол эрээри Олоҥхо киинин тутууну кытта биһиги креативнай индустриябыт сайдыа этэ буоллаҕа, онон уһаппакка, тутан кэбиһэр наада.

Лиидэр дьону сирдиэхтээх

– “Биһиги өрөспүүбүлүкэбит кэнэҕэски лиидэрэ хайдах буолуой?” дииллэр. Мин хас да сыл инникини өтө көрөр кыаҕым суох. Онон, чугас кэмнээҕи лиидэри көрөбүн. Кини олоххо көрүүтэ киэҥ буолуохтаах, туох идэлээҕэ – суолтата суох. Ол эрээри кини тугу барытын интэриэһиргиэхтээх, киэҥ билиитэ-көрүүтэ – кини сүрүн хаачыстыбата. Иккиһинэн, “рядовой” дуоһунаска үлэлии сылдьыбыт буолуохтаах. Ол дьону, олоҕу өйдүүрүгэр наада. Үһүс – ханнык баҕарар бэлиитик субу турар соруктарга охторо баар суол. Быыбара, эриэйтинэ... онон, кыра боппуруостар икки ардыларыгар, ол сүрүн үлэтэ буолан хаалар. Кыраны нөҥүө инникини көрөр, онно дьону сирдиир наада. Араас утарсыылар баар буолуохтара, дьыала онно буолбатах. Ол – салайааччы мииссийэтэ.

Арассыыйа иһигэр биир сомоҕо

Биһиги, сахалар, нууччалар, аҕыйах ахсааннаах норуоттар уонна да атын омуктар Арассыыйа сорҕото буолабыт, онон, Арассыыйа Федерациятын эрэ иһигэр сайдыахпытын сөп. Кытай наассыйатын төрдүгэр уонча имири эстибит норуоттар сыталлар. Улуу ханьскай этнос кинилэри симэлиппитэ. Соннук эмиэ Японияҕа – билигин айнылар, уруккута арыы төрүт олохтоохторо, суохтар, Дьоппуон ис официальнай бэлиитикэтэ дойдуга биир омук баар буолуохтаах диир. Арай Клаус Шваб, аан дойдутааҕы экэнэмиичэскэй пуорум салайааччытын, сабаҕалааһына туоллун? Аан дойдутааҕы хапытаал баһылаатаҕына, кинилэргэ ханнык да өрөспүүбүлүкэ той наадата суох. Сир, “территория” эрэ наада. Кинилэр ону түргэнник үллэстиэхтэрэ. XXII үйэҕэ хайдах туох буолуон билбэппин эрээри, дойдубут биир сомоҕотун харахпыт харатын курдук харыстыахтаахпыт.

В.А. Штыров саайтыттан.Устуоруйаттан көрдөххө, улахан судаарыстыбаҕа олорор аҕыйах ахсааннаах омуктар тылларыгар сыһыан уларыйа, халбаҥныы турар үгэстээх.

Холобур, ааспыт үйэ 20–30-с сылларыгар Саха сиригэр улахан “сахатытыы” бэлиитикэтэ ыытылла сылдьыбытын истэбит. Ити кэмҥэ, үтүө дьонноох буоламмыт, саха литэрэтиирэтин тылын нуормата олоҕурбута, олоҥхолор, номохтор, былыргы сэһэннэр сурукка тиһиллэн үйэтитиллибиттэрэ, сахалыы бэчээт үөдүйбүтэ, институт тэриллибитэ уо.д.а. Билигин саха тыла-култуурата арыый чөл туруктаах сылдьарыгар ол ыытыллыбыт бэлиитикэ сүрүн тирэх, өйөбүл буолан сылдьара өйдөнөр.

1990-с сылларга төрүт оскуола кэнсиэпсийэтэ киирэн, ыгыллан-тууйуллан, балаһыанньата уустугуран эрэр саха тылыгар иккис тыыны укпута. Ону бары да бэркэ өйдүүр буолуохтаахпыт.

Билигин, туох да кистэлэ суох эттэххэ, аҕыйах ахсааннаах омуктар тылларыгар уустук кэм. Уопсай бэлиитикэни таһынан, аны онно уопсай глобализация, ситим-сибээс, интэриниэт сайдыыта күүскэ дьайаллар. Ол эрээри, этиллибитин курдук, хайдах да балаһыанньаҕа кыһын кэнниттэн саас кэлэр сокуоннаах.

Онон, “бэрт сотору кэминэн Сахабыт сиригэр билигин да судаарыстыбаннай ыстаатыстаах (төһө да сорохтор билиниэхтэрин баҕарбатахтарын иһин, ону өссө ким да көтүрэ илик) саха тылын билбэтэхтэриттэн-үөрэппэтэхтэриттэн кимнээх эрэ кэмсинэр кэмнэрэ кэлиэ. Сотору өрөспүүбүлүкэ олохтооҕо барыта саха тылын үөрэтэргэ дьулуһар буолуо” диэн бүк эрэллээхпин. Тоҕо диэтэххэ, төрөөбүт тылы билии – киһи аймах, цивилизация хаһан да кубулуйбат сыаннаһа, баайа. Ханнык эрэ кэмҥэ быстах уонна толоос бэлиитикэ орооһуутунан, ону кимнээх эрэ буойса-хаайса, туорайдаһа сылдьыахтарын сөп эрээри, ол – хаһан да, ханна да кубулуйбат уонна халбаҥнаабат сыаннас. Ол баайтан, сыаннастан оҕолоргутун матарымаҥ.

Семён Сыромятников, биэнсийэлээх, Дьокуускай.Венгрия Будапешт куоратыгар тустууга Дьобуруопа чөмпүйэнээтин кэнниттэн кылгастык тус санаабын этиэхпин баҕарабын. Кырдьыгынан билиннэхпинэ, кыһыл көмүс мэтээл кэлэригэр эрэл суох этэ. “Саа сылга биирдэ бэйэтинэн эстэр” диэн мээнэҕэ эппэттэр. Владимир Егоровка баарда тосхойон, үрдүк үктэлгэ тахсыбыта тустууну сөбүлээччилэри үөртэ, сахалар баалларын биллэрдэ.

Эдуард Григорьев үчүгэй тустууну көрдөрдө, Кавказ олус күүстээх уолаттарын – Шамиль Омаровы (Италия), Зелимхан Абакаровы (Албания) кыайбытыттан улаханнык астынныбыт.

Маннык ситиһиилэр кэлбит төрүөттэрэ тустууктарбыт атын дойдуга тахсыылара буолар. Оттон Белоруссияттан тустар уолаттарбыт А.Тютрин, Нь.Скрябин, А. Бекренев биллэр биричиинэнэн барбакка хаалан, мэтээлтэн маппыттара хомолтолоох. Дьиҥинэн, 57 киилэҕэ

3 саха финал педъесталыгар кэккэлээн туруохтарын сөп эбит диэн санааҕа кэллим.

Билигин туста сылдьар эдэр тустууктар С.Свинобоев, Л.Павлов Дьобуруопа, аан дойду, Олимпийскай да оонньууларга мэтээл иһин киирсиэхтэрин сөп. Ол иһин бу икки уолу атын доҕордуу дойдуга таһаарар гына эрдэттэн, олорон биэрбэккэ, бэлэмниэххэ, үлэ ыытыахха наада, оччоҕо эрэ олимпийскай мэтээлгэ дураһыйыахпытын сөп. Бэйэбит дойдубутуттан күрэстэһии элбэҕиттэн тахсар ыараханын бары билэбит уонна билиҥҥи балаһыанньа аҕыйах сыл иһинэн уларыйара саарбах. Манна даҕатан эттэххэ, С.Трофимовабыт эмиэ атын дойдуттан, холобур, Кыргызстантан кыттыан сөп этэ.

Биир хомойорум – Виктор Рассадин кыаҕын таба туһамматыбыт. Ол биричиинэтин урут хаһыакка да, успуорт пуорумҥа да суруйарым. Ону өссө төгүл эттэхпинэ, уол эдэр, улаатар, эт тутар кэмигэр ыйааһынын 57 киилэҕэ, атын ыйааһын суоҕар дылы, өсөһөн туран үүрдэрии содула буомурдуу буолар диэн тус санаабын этэбин. Викторы аһара куурда хатарбатахтара, буомурдубатахтара, бэйэтин ыйааһынын батыһан баран испитэ буоллар, билигин 74 киилэҕэ балачча түһэрэн киирсиэ этэ. Виктор билигин даҕаны 4-5 сыл тустар кыахтаах дии саныыбын. Балаһыанньа, төһө даҕаны уустугурдар, “Баҕалаах маска ыттар” диэнинэн салайтаран, кыахтаах уолаттарбытын салгыы атын дойдуларга таһааран иһиэҕиҥ диэн этии киллэрэбин.

Иван Левин.Балаҕан ыйын 8 күнүгэр Охотскай муора кытылыттан «Хинамнор» диэн тайфун Дьокуускайга «ыалдьыттаан» ааспытын өйдүүр буолуохтааххыт. Ол түмүгэр 510 тахса ыал нэдиэлэ кэриҥэ уота суох олорбуттара. Билигин Дьокуускай к. борокуратуурата куораты уотунан хааччыйар тэрилтэ итиннэ туох буруйдааҕын уонна салалта төһө сөптөөх дьайыылары оҥорбутун бэрэбиэркэлии сылдьар. Ол түмүгэ хаһан тахсара биллибэт.

Биһиги сонун тутар бассааптаах нүөмэрбитигэр ааҕааччыбыт Ньургун Сивцев эрийдэ. Кини дьиэ кэргэнэ балаҕан ыйын 8 күнүттэн 12 күнүн киэһэтигэр диэри уота суох олорбут. «Уопсайынан, биһиэхэ уоппут улахан тыалтан эрэ буолбакка, сааскы-күһүҥҥү кэмҥэ сотору-сотору барар», - диэн кини этэр. Ньургун уот бачча уһуннук оҥоһуллубакка турбутугар "Якутскэнерго" тэрилтэни буруйдуур.

Сиһилии кэпсээтэххэ, балаҕан ыйын 8 күнүгэр ааҕаччыбыт олорор Марха бөһүөлэгин Луговая уулуссатыгар күүстээх тыалтан уот барбыт. Кинилэр тута "Якутскэнерго" диспиэччэригэр эрийэн биллэрбиттэр. Ыаллар диспиэччэрдэргэ үс күнү быһа эрийэн ирдэспиттэр да, уоттарын ким да оҥоро кэлбэтэх. Бэһис күннэригэр аттынааҕы уулуссалар быһа охсууларыгар уоту оҥоро сылдьар биригээдэҕэ алҕас түбэһэн, уота суох олороллорун эппиттэр. Хата, үлэһиттэр, кыһалҕалаах дьоҥҥо утары бараннар, чаас аҥаарын иһигэр көрөн-истэн, быһаара охсон, уоттарын оҥоро охсубуттар. Мантан сиэттэрэн, биһиэхэ «кыра да алдьаныыны сыһа-соһо сылдьыбыт буоллахтара» диэн санаа үөскүүр. Оччотугар "Якутскэнерго" тэрилтэ чаас аҥаардаах үлэни тоҕо эрдэ оҥорон кээспэккэ, уһатан-кэҥэтэн, түөрт күнү быһа дьону сордуу сылдьыбытын ааҕааччыбыт сатаан өйдөөбөт.

Ол иһин биһиги "Якутскэнерго" пресс-сулууспатыгар эрийэн бу боппуруоһу быһаарса сатаатыбыт. Биһиги ыйытыыларбытыгар маннык хоруйдаатылар:

- Уот ситимин чөлүгэр түһэрии тоҕо уһаата?

- Балаҕан ыйын 8 күнүттэн барыта 510 сайаапка киирбитин ордук суолталаахтарыттан саҕалаан оҥорон барбыппыт. Биригээдэлэр тохтоло суох түүннэри үлэлээбиттэрэ. «Илии-атах» тиийбэккэ, киин улуустартан үлэһиттэрбит көмөҕө кэлбиттэрэ. Уот ситимин чөлүгэр түһэрии бытааннык барбыт төрүөтүнэн, биир курдук, дьон барыта кэриэтэ управляющай компанияҕа (УК) эбэтэр ЕДДС нүөмэригэр эрийбэккэ, биһиэхэ быһа эрийэн сайаапка биэрбиттэрэ буолбута. Дьиҥэр, сайаапка маҥнай УК тиийиэхтээх. Онтон элиэктирик быһаарсыбытын кэннэ УК иһинэн сатаан оҥоһуллубат алдьаныы түмүллэн биһиэхэ тиийиэхтээх. Иккиһинэн, үгүс чааһынай дьиэлээх сирдэргэ уот остуолбалара уонна боруобаттара олус эргэрбиттэр. Ону саахал кэнниттэн саҥа матырыйаалынан хаттаан оҥорор ирдэнэр. Төһө остуолба охтубутун этэр буоллахха, куорат үрдүнэн – 30 кэриҥэ. Маны таһынан, 150 боруобат быһа барыыта, бэйэ-бэйэтигэр охсуллуута, кылгас тиксиһииттэн тахсыбыт арахсыыта элбэх этэ. Үсүһүнэн, биһиги бастаан дьон олоҕор кутталы үөскэтэр содуллары туоратабыт. Ол барыта бүттэҕинэ биирдэ атыттарга киирэбит.

- Куоракка чааһынай дьиэлээх үгүс түөлбэлэргэ уот остуолбалара 70-80 сыллартан уларыйа иликтэр диигит. Өрөмүөн тоҕо барбат?

- Өрөмүөн үлэтэ барар бөҕө буоллаҕа, ол эрээри тэрилтэ үбэ-харчыта, кыаҕа барытын биирдэ өрөмүөннээн кэбиһэргэ тиийбэт. Тэрилтэбит ньочооттоох тэрилтэлэр ахсааннарыгар киирэр. Ол да буоллар, бэйэбит инвестициялыыр бырагыраамабытынан дьоҥҥо уоту чэпчэтиилээх тарыыбынан (550 солк.) киллэрэн кэллибит, өрөмүөн үлэтин сыллата ыыта турабыт. Дьокуускай куоракка араас кыһалҕалаах учаастактар, хаһаайына суох лиинийэлэр, үлэни харгыстыыр абоненнар элбэхтэр. Биһиги тэрилтэбит үбэ-харчыта уот тарыыбыттан быһаччы тутулуктаах, үлэбит-хамнаспыт үөһэттэн хонтуруолланар, онон үбү-харчыны туттуу хааччахтаах, ыытыллар үлэ болдьохтоох. Киин куоракка маннык улахан алдьаныы-кээһэнии тахсыбытын кэннэ 0,4 кВ лиинийэлэри өрөмүөннээһин кээмэйин саҥаттан көрөргө быһаардыбыт.

- Нэдиэлэ кэриҥэ уота суох олорбут дьон көрсүбүт кыһалҕаларын, ороскуоттарын тэрилтэ толуйар эбээһинэстээх дуо?

- Сокуонунан уот ситимигэр тахсыбыт саахалтан сыаналаах тэрил алдьаммыт эрэ буоллаҕына, оннук эбээһинэс көрүллэр. Хоромньуну көрсүбүт киһи биһиэхэ кэлэн сайабылыанньа суруйуох тустаах. Онтон атын түгэннэргэ уот өҥөтүн туһанааччы ирдэһиитин толоруу кыаллыбат буолуон сөп. Тоҕо диэтэххэ, сокуонунан 3-категорияҕа киирээччилэр (биир уот ситимигэр холбонон олорор дьон) саахал тахсан уота суох хаалар түгэннэригэр бэйэлэрин хааччынар эбии тэриллээх буолуохтаахтар. Өҥөнү туһанааччылары кытта түһэрсэр дуогабарбытыгар оннук пуун баар. Онно сөбүлэһэ буоланнар, илии баттыыллар.

Бэҕэһээ, балаҕан ыйын 14 күнүгэр, күүстээх тыал түһүүтүттэн Дьокуускай куорат уонна бу эргин эмиэ уота барыыта таҕыста. "Якутскэнерго" саайтыгар барыта 67 сайаапка киирдэ диэн суруйбуттар. Онон, көрөргүт курдук, бу күһүн олохтоохторго да, тэрилтэҕэ да бэрдэ суох, кыһалҕалаах, түбүктээх, тыҥааһыннаах буолла. Оттон киһи барахсан үчүгэйгэ да, куһаҕаҥҥа да түргэнник үөрэнэр айылгылаах. Нэдиэлэ кэриҥэ уота суох олорбут дьон аныгыскы сырыыга диэри куһаҕаны барытын умнуохтара. Оттон Дьоллоох Дьокуускай 390 сыллаах үбүлүөйдээх күнүгэр кимиэхэ эрэ уота суох «хараҥа» күннэр «бэлэх» буолан кэлбиттэригэр ким, туох буруйдааҕын, уоту чөлүгэр түһэрэргэ төһө сөптөөх дьаһаллар ылыллыбыттарын, баҕар, борокуратуура үлэтин түмүгүттэн билиэхпит.

Бэйэ кэр.

*Үтүө да, мөкү да сонуннаах буоллаххытына, 8 (914) 820 09 75 бассааптаах нүөмэрбитигэр суруйуҥЫра санаа киһини ханна, туохха тиэрдибэтэҕэй?.. Хаһыаппыт бүгүҥҥү дьоруойа рационализатор Иннокентий Новгородов баҕа санаатын толорон, Чурапчыттан Даайа Амматыгар уонна Даайа Амматыттан Чурапчыга дельтапланынан көппүт кэпсээнин сэргээҥ.

– Иннокентий, бастатан туран, бэйэҥ тускунан кылгастык билиһиннэриэҥ дуо?

– Мин I кылааска киирэрбэр дьонум манна – Чурапчыга – көһөн кэлбиттэрэ. Аҕам Николай Иннокентьевич Новгородов – Чурапчы Кытаанаҕыттан төрүттээх, нуучча тылын уонна литэрэтиирэтин учуутала, прикладной ускуустуба преподавателэ, норуот маастара, оттон ийэм Мария Ивановна Иванова, Ньурба Маалыкайыттан төрүттээх, быраас этилэр. Бииргэ төрөөбүт балтым куоракка олорор.

Оскуола кэннэ 1979 с. күһүнүн аармыйаҕа барбытым. 1981 с., аармыйаттан кэлээт, Ленинградка тутуу институтун архитектура факультетыгар киирбитим. 4 сыл ситиһиилээхтик үөрэнэн баран, ыал буолан, оҕолонон үөрэхпин бырахпытым. 1985 с. дойдубар баарбын. 2005 с.

ДьТХА-гар экэнэмиис-буҕаалтыр идэтин кэтэхтэн бүтэрбитим. Ленинградтан кэллэҕим утаа Дьокуускайдааҕы 7-с СПТУ-га теле-радиомеханик үөрэҕин бүтэрбитим. Бэлиэтээн этэр буоллахха, бу икки үөрэхпин кыһыл дьупулуомнаах түмүктээбитим. Үлэлии сылдьан эбии куурустарга эҥин үөрэнэн, барыта холбоон 10-ча идэлээхпин. Ленинградка устудьуоннуу сылдьан суоппар идэтийбит үөрэҕин ылбытым, онтон сыыйа-баайа эбэн, бырысыаптан ураты категория барыта баар.

– Оччотугар бэйэҥ айылҕаттан тиэхиньикэҕэ сыстаҕас буоллаҕыҥ?

– Оннук курдук, суоппары аахпатахха, тэхиниичэскэй үөрэҕим суох. Ол эрээри оҕо саастан аҕабар “Урал” матасыыкылга олорсуохпуттан, өрөмүөннээн, сууйан-сотон көмөлөһөр этим. Оччолорго Чурапчыга “Урал” 2-3 ыалга баар этэ. Аҕам куобахха, куска олус ылларбыт булчут этэ, инньэ гынан, бу көлөбүтүнэн дуу, сатыы дуу бултуу барарбытыгар күн-дьыл бүтэр этэ. Оччолортон “бадараантан иҥнибэт вездеходу оҥорон аҕабар биэрбит киһи” диэн ыра санаа үөскээбитэ. Оннук 30-тан тахса сыл дьарыктанаммын, арааһынай 9 вездеходу оҥордум. Иллэрээ сыл оҥорбуппун билигин бэйэм сүүрдэ сылдьабын. Онтум – Чурапчы улууһугар соччо туохтан да иҥнибэт көлө.

– Онтон атын 8 вездеход ханна тиийдэ?

– Саамай кыра вездеходу бастакы улахан сиэммэр оҥорбутум. Оҕо сырылыыр үс хайыһардаах снегокатыгар алдьаммыт “Штиль” эрбии мотуорун өрөмүөннээн олордубутум. Хаарга бэйэтэ айанныыр, улахан да киһини уйар. Онтон араас матасыыкыл мотуордаах 3, 4 көлүөһэлээхтэри оҥортоон сорохторун үрэйбитим, сорохторун атыылаабытым, сорҕотун атастаспытым. Дьон арыый да судургуларбын сиргэ-уокка иҥнигэһэ суох сылдьаары ылаллар. Ол харчытыгар эбэн, сапчаас ылан, саҥа вездеход оҥорор буоллаҕым.

Бу дьарыгым хобби курдук, 55-пэр биэнсийэҕэ тахсан баран, күүскэ дьарыктаммытым. Ол иннинэ Чурапчыга бастакы ИП этим: 1991 с., сэбиэскэй кэмҥэ, улууспар бастакы патены ылбытым. Оччолортон баччаларга диэри наар бэйэбэр үлэлээбит киһибин. Үөрэх эҥин баар даҕаны, тэрилтэҕэ биэс эҥин эрэ сыл үлэлээбитим буолуо: көҥүллүк сылдьарбын сөбүлүүбүн. Бэйэтин кэмигэр улууспар бастакы урбаанньыт буолан, Чурапчыга аныгы технология сүүрээнин кэргэним Марианна Гурьевна биһикки аҕалбыппыт. Кэргэним буҕаалтыр идэлээх. Эмиэ биир-икки сыл үлэлээн баран, оҕолонон олорбута, онтон бэйэбитигэр үлэлиибит. Үс оҕолоохпут, ыаллар.

– Аҕыйах хонуктаахха бассаап ситимҥэ Даайа Амматыттан Чурапчыга дельтапланынан көппүтүҥ тарҕанна...

– Ити – төннөн иһэр видеом, бастаан Чурапчыттан Даайа Амматыгар көтөн тиийбитим.

– Дьэ, ити сырыыҥ, дельтаплан туһунан кэпсиэҥ дуо?

– Мин оскуола эрдэхтэн халлаанынан кыырайа көтүөхпүн баҕарар этим. “Юный техник”, “Моделист-конструктор”, “Вокруг света” уо.д.а. сурунааллары ааҕан улааппытым. Билигин даҕаны киинэҕэ да, кинигэҕэ да фантастиканы эрэ биһириибин. Олоҕум эмиэ оннук, туох эрэ саҥаны киллэриигэ ананна быһыылаах.

Ити сурунаалларга дельталёт исхиэмэлэрин чертеһун ыыталлар этэ, ону мунньарым. Сэбиэскэй саҕана дэписсиит, туох да суох этэ буоллаҕа. Онон “баҕар, хаһан эмэ” дэнэн, хаалан хаалбыта.

Дьэ, онтон 55-пин туолан, туох баарбын барытын сабан, олорунан кэбиспитим уонна вездеходтарынан дьарыктаммытым. 59-пар, иллэрээ сыл, дельтаплан оҥорор киһини булбутум: Евгений Коваленко Ульяновскайга олорор уонна дьоҥҥо сакааһынан кыра сөмөлүөттэри уонна дельталёттары оҥорор.

– Дьэ, оннук сакаастаатыҥ...

– Оччотооҕу сыананан 240 тыһ. солк. буолла. 50 %-нын эрдэттэн төлөөтүм, хаалбыт аҥаарын 2-3 ыйынан, таҥан бүтэрбитин кэннэ, төлөөбүтүм. Матырыйаала барыта сабыс-саҥа, Арассыыйаҕа маннык оҥорон атыылааччылартан саамай чэпчэки сыаналаах киһи кини этэ, мин билбиппинэн.

Бэйэм устудьуоннуур кэмиттэн ыла алын лётнай үөрэххэ, ДОСААФ эҥин курдукка киирэ сатаабытым: Ленинградка – биирдэ, Дьокуускайга – иккитэ. Хомойуох иһин, хараҕым мөлтөх буолан, сыыйыллан иһэрим. Бу оҥорторбут дельтапланым кыра, онон туох да докумуон ирдэммэт, бэлисипиэт курдук.

Дьэ, сакааһым Дьокуускайга кэлбитин киирэн ылан баран, Нам I Хомустааҕар Игнат Попов чааһынай аэродромугар тахсыбытым. Көлөбүн хомуйарга доҕорум сүбэлээн-амалаан биэрбитэ. Итинник дельтапламмын хомуйан 10-ча хоммутум. Бастакы көтүүлэри Игнат, уопуттаах киһи, оҥорбута. Ностуруойкатыгар хайдах табыгастааҕын көрөн, уларытан-тэлэритэн биэрбиппит. Дьэ, онтон уон күнү супту тыал да тыал, буурҕа да буурҕа буолан, кыайан көппөккө хаалбытым. Дойдубар кэлэн баран, литэрэтиирэ ааҕан, Ютубка араас видеоны көрөн үөрэммитим.

– Көтөртөн куттамматаҕыҥ дуо?

– Ээ, киһи туохтан бары куттанар буоллаҕа, бастакы холонууга ол өссө күүстээх.

– Дельтаплан төһө үрдүккэ тахсарый?

– Пааспарынан 2 км үрдүккэ тахсар. Мин Даайаттан төннөрбөр 620 м кэлтим, ити тус рекордум буолар. Түргэнин чааһынан, кириэйсэр ускуораһа – 50-55 км/ч., “максималката” – 70 км/ч., “минималката” – 40 км/ч. Ис оҥоһуутун кэпсиир буоллахха, 2 тактаах, 1 силииндирдээх РМЗ-250 мотуор булкаастаах бэнсиининэн барар. Ити “Бураан” мотуорун күүһүн аҥаара буолар. Миэнэ биир миэстэлээх уонна 115 кг иһинэн буолан, докумуон ирдэммэт. Куорпуһа – анал авиационнай дюральтан оҥоһуллубут араама, кыната эмиэ анал “Дакрон” диэн баарыс таҥаһа. Көлүөһэтэ судургу кытай тэлиэгэтин киэнин курдук этэ, онон кыбыс-кытаанах буолан, көнө эрэ сиргэ түһэриҥ сатанара. Ону соҕурууттан хаамыра көлүөһэлэри сакаастаан, биир сылы быһа уларыппытым. Билигин быдан сымнаҕас, кыра дулҕаны төрүт биллэрбэт айаннаах буолла.

– Оттон бу тэрили ыытар син массыына, матасыыкыл курдук дуу, ордук сөмөлүөт киэнигэр майгынныыр дуу?

– Массыынаҕа да, матасыыкылга да, сөмөлүөккэ да майгыннаабат – олох атын. “Дельта летное управление” диэн туспа салайыллар. Ол иһин, холобур, лүөччүктэр тута кыайан көппөттөр. Тоҕо диэтэххэ, ыытыы, салайыы бириинсибэ олох атын. Өскөтүн сөмөлүөккэ үөһэ көтөөрү уруулгун бэйэҥ диэки тардар буоллаххына, дельтаплаҥҥа инниҥ диэки анньаҕын. Оттон бэйэҥ диэки тартаххына, мантыҥ умса барар. Аны уҥа салайаары гыннахха, хаҥас диэки тардаҕын, онтон хаҥас барарга уҥа диэки тардаҕын. Дьэ, итинник салайыылаах буолан, тугу да ыыта үөрүйэҕэ суох киһи үөрэнэригэр хата судургу.

Сиргэ сылдьарыгар илин көлүөһэтэ туормастаах, оттон көтөн иһэн, гааскын эрэ быраҕан туормастыыгын. Уонна дельтаплан массыына, матасыыкыл курдук гаастаатаххына, түргэтээбэт, үөһэ тахсар. Гааһыттан бырахтахха – аллара түһэр, ускуораһа уларыйбат. Оннук муокастаах. Кини мотуоругар кыра шкив баар, онно кэтит курдаах. Ол кур биинтэ редукторын эрийэр. Миэнин оҥоһуута итинник.

– Иннокентий, мааҕын эн көлүөһэ уларыппытым диэбитиҥ, өссө туох уларытыыны киллэрдиҥ?

– Көлүөһэтин уларытарбар инники биилкэтин, туормаһын эҥин бүтүннүү саҥаттан оҥорбутум. Туох-баар кээмэйэ, чертёһа уларыйан биэрдэҕэ дии. Онно эбии ыраах көтөөрүбүн бэйэтин

10 л бааҕыгар эбии баах олордубутум. Онон ити Даайаҕа тиийэ көттүм. Бэйэтин биир бааҕынан 1,5 чаас көтөр, 90 км суоттанар, тыала суохха.

Мин Даайаҕа көтүөм икки күн инниттэн улууһум 6 соҕуруу нэһилиэгин кэрийбитим, көтөн холоммутум. Даайа Амматыгар соҕотох хаан-уруу убайым Д.Е. Новгородов олорор. Киниэхэ бу 40-ча сыл устата сынньана, бултуу-алтыы кэлэ-бара сылдьабын. Ол тухары: “Мин эйиэхэ хаһан эрэ көтөн кэлиэм”, – диир этим. Дьэ, ити тылбын толорон, убайбар көтөн тиийдим! Убайым инсуллаан ыалдьыбыта уонча сыл буолла, түннүгүнэн да буоллар, көрдө...

– Оттон сиргэ түһэргэр туох эмэ хааччах баар дуу?

– Киэҥ сир наада уонна мэһэй, быа-туһах, лииньийэ эҥин суох буолуохтаах. Ону кытта ойоҕостон күүстээх тыал.

– Көтөргөр хайдах этэй?

– Атырдьах ыйын 16 күнүгэр эбиэт кэннэ барбытым. Сөбүгэр соҕус тыаллаах курдук этэ. Болтоҥо үрдүгэр сырыттахпына, ардахтаах, тыаллаах былыт элээрдэн кэллэ. Онно сиирэ-халты харбатаммын, аҕыйах хааппылаҕа баттаппытым. Туох эмэ буолар түбэлтэтигэр “посадкалыам” диэн, суолу батыһа айанныыбын. Оннук Чөркөөхтөн Даайа Амматыгар бардым. Дьэ, ол истэхпинэ, Даайа диэкиттэн ардахтаах былыт утары кэллэ. Хата, кыра, быстах ардах буолан, курдат көтөн ааспытым. Даайа Амматыгар тиийбитим халлаан халлан хаалла, күн да күн буолла. Инньэ гынан, түспэккэ эрэ Амма эбэ саамай үрдүк туочукатыгар – Тэйэр Хайаҕа – бардым. Онно тиийэн, баҕа санаабын толорон, үөһэнэн көттүм. Онтон салгыы Мырылаҕа тиийэн, элиэтээн ааспытым. Онтон эмиэ Тэйэр Хайа үрдүнэн Даайа Амматыгар кэлэммин, кэтэҕин өҥөйөн көрдүм. “Бу хайа кэтэҕэр туохтар бааллар эбитий?” диэн санаа уруккуттан баара. Дьэ, оннук этэҥҥэ айаннаан, Даайа Амматыгар суолга түспүтүм.

Үргүлдьү төттөрү кэлиэхтээх этим эрээри, хойутаан хаалан хоммутум. Итиннэ барытыгар 2,5 чаас курдук көппүтүм. Хонон баран сарсыарда 7.30 диэки көппүтүм уонна чаас түөрт уон мүнүүтэнэн кэлбитим. Түһэрбэр тыал балай да күүһүрэн, балачча “болтанкаҕа” түбэспитим... Бассаапка төннөр көтүүм сылдьар.

– Ити көтөн иһэн ардахха түбэстиҥ, куһаҕанын талан эттэххэ, күүстээх тыалга туох куттал баарый?

– Ардахха кынат илийэр. Онтон сылтаан, бастатан туран, подъемнай кыаҕа кыччыыр. Мин түгэммэр кыратык оннук гыммыта, онтон гаастаан биэрбиппэр ааспыта. Бэйэм мотуор, ууну оборон кэбиһэн, умуллан хаалыа диэн куттаммытым. Этэҥҥэ, оннук буолбатаҕа.

* * *

Мантан күһүн көтөр түгэн тосхойдоҕуна эбэтэр эһиил Чурапчы хоту нэһилиэктэринэн сылдьыам этэ. Аҕам дойдутугар – Кытаанахха, Сылаҥҥа, Арыылаахха тиийэ көтөр былаан баар. Бэйэм сүрүн баҕа санаам диэн, эдэр дьон сэҥээрэн, биир санаалаахтар, биир интэриэстээхтэр түмсэн барыа этилэр. Мин, кыра да буоллар, тус уопуппуттан үллэстиэхпин сөп. Уонна онтон манна аэродром сирин эккирэтиһэ сылдьабын, онтум табылыннаҕына, ангаар эҥин тутаммын, дьарыктанар дьону түмэр баҕалаахпын. Манна улуус таһымыгар аэродром тута сатаабытым 10-ча сыл буолла ээ... Билиҥҥитэ ол туола илик, инникитин олох көрдөрөн иһиэ.

Кэпсэттэ Мария Санникова.Биллэрин курдук, ханнык баҕарар нэһилиэк, ханнык баҕарар эрэгийиэн төһө тэтимнээхтик сайдарын онно ыытыллар, дьэндэйэр тутуулартан эмиэ сыаналыахха сөп.

Биһиги өрөспүүбүлүкэҕэ күн бүгүн тутуу чааһыгар киэҥ хабааннаах үлэ ыытыллар. Ол курдук, суол-иис, эбэни, суолу туоруур күргэлэр, олорор дьиэлэр, үөрэх кыһаларын тутуулара, Култуура кииннэрэ, араас хайысхалаах успуорт эбийиэктэрэ, оҕо оонньуур былаһааккалара уо.д.а. эбиллэн, тупсан иһэллэр. Бу эбийиэктэр үгүс өттүлэрэ АЛРОСА хампаанньа өрөспүүбүлүкэ бүддьүөтүгэр дивиденд, нолуок быһыытынан киллэрэр үбүн суотугар уонна Саха сиринээҕи Үүнэр көлүөнэ тус сыаллаах пуондатыгар социальнай бырайыактары торумнаан, олору үбүлүүр, баҕа өттүнэн үбүнэн көмөлөһөр буолан, олоххо киирэллэр. Хампаанньа тустаах Пуонданы кытта бииргэ үлэлэспит уонунан сылларыгар Саха сиригэр 100-тэн тахса социальнай эбийиэк тутулунна, сороҕо тупсаран, саҥардан оҥоһулунна.

Былырыын Үүнэр көлүөнэ тус сыаллаах пуондата өрөспүүбүлүкэҕэ киһи хапытаалын урутаан сайыннарыыга туһуланар социальнай инфраструктура эбийиэктэрин тутар, оҕо аймах, ыччат бары өттүттэн сайдыылаах, таһымнаах буоларын хааччыйар уонна айар-тутар кыахтарын арыйар усулуобуйатын тэрийэр сыаллаах үлэ саҥа кэнсиэпсийэтин олоххо киллэриигэ ылсыбыта.

АЛРОСА үбүлээһининэн 2021-2023 уонна 2025 сылга диэри былааннанар кэмҥэ үлэлиир “Кэлэр кэскил туһугар” диэн тус сыаллаах саҥа бырагыраама саҕаламмыта. Ол түмүгэр биһиги оҕо уонна ыччат сайдыытын өйүүр сүҥкэн бырайыактар бастакы түмүктэрин бэлиэр көрөн эрэбит.

Ол курдук, 2021 сылга хайыы үйэ икки бөдөҥ социальнай эбийиэк тутуллан, үлэлии турар. Олортон биирдэрэ Уус Алдан улууһун Бороҕон сэлиэнньэтигэр дьэндэйбит В.В. Никифоров-Күлүмнүүр аатынан “Тойон Мүрү” Култуура киинэ буолар. Бу саҥа тутуу тустаах улууска Саха сирин норуоттарын VIII төгүлүн ыытыллар Успуорка оонньуулара тэриллэр бэлиэ сылыгар дьоһуннаах бэлэх буолбута. Уопсайа 3800 кв. м иэннээх, үс этээстээх таас эбийиэк тутуута өрөспүүбүлүкэ бүддьүөтүн үбүгэр 2018 сылтан саҕаламмыта. Оттон 2020 сылга ситэриллэ илик тутуу, Ил Дархан Айсен Николаев сорудаҕынан Тус сыаллаах пуонда “Кэлэр кэскил туһугар” бырагырааматыгар киллэрбиттэрэ.

Иккис тутуу – Үөһээ Дьааҥы оройуонун Баатаҕайыгар 30 куойкалаах улахан дьону уонна оҕолору эмтиир туһунан отделениелардаах, биир симиэнэҕэ 180 көрдөрүнээччини хааччыйар амбылатыарыйалаах балыыһа. Саҥа эмп тэрилтэтэ оройуоннар икки ардыларынааҕа балыыһа статустаах. Ол аата, Үөһээ Дьааҥы улууһун олохтоохторун эрэ хааччыйбат. Аттынааҕы чугас улуустартан ким баҕарар кэлэн, доруобуйаларын туругун көрдөрүнэр, бэрэбиэркэлэнэн барыан сөп. Манна эмп тэрилтэтин бастакы сүһүөх быраастара, тус-туһунан көрүҥ идэлээх исписэлиистэр үлэлииллэр.

Үүнэр көлүөнэ паарката

Дьокуускай куоракка “Үүнэр көлүөнэ пааркатын” тутуу – өрөспүүбүлүкэ устуоруйатын биир бэлиэ түгэнэ. Бу эбийиэги САССР төрүттэммитэ 100 сыллаах үбүлүөйүгэр сыһыаран, Пуонданы кытта түһэрсиллибит сөбүлэҥ чэрчитинэн туталлар. Дьоһуннаах туона 2 гааттан тахса иэннээх. Манна инновациялаах технология туттуллар, аһаҕас халлаан анныгар үлэлиир былаһаакка уонна сабыылаах тутуу баар буолуоҕа. Араас хабааннаах быыстапкалары туруорарга сөптөөх туоналар, коворкиннар, эбии үөрэхтээһин оскуолата, стартаптарга анаммыт ким баҕалаах барыта босхо дьарыктанар былаһааккалар, аралдьытар, рекреационнай суоналар, дьаарбайар, успуордунан дьарыктанар, эрчиллэр сир баар буолуохтара. Аныгы кэм инники күөҥҥэ сылдьар технологиялара, салгыны сылытар, салайар тиһиктэр туһаныллалларын быһыытынан, паарка сылы эргиччи үлэлиэхтээх.

“Үүнэр көлүөнэ тус сыаллаах пуондатын үлэтэ 2032 сылга диэри былааннанан турар. Биһиги тутаах сыалбыт – бары өттүнэн сайдыылаах, атыттары кытта күрэстэһэр кыахтаах, киэҥ билиилээх, чугас эргин кэмҥэ өрөспүүбүлүкэни уонна дойдуну күүскэ сайыннарар сыалы-соругу кыайа турар таһымнаах көлүөнэни иитэн таһаарыы. Биһиги бу улахан сыалы-соругу ситиһэрбитигэр сүҥкэн көмөлөөх, тутаах партнербут – бүтүн аан дойдуга, Арассыыйаҕа алмаас бырамыысыланнаһын инники күөҥҥэ сылдьар тэрилтэтэ “АЛРОСА” хампаанньа. Бэриллибит сыалы-соругу толорор гына, биһиги хампаанньа үбүлүүр кэккэ тутаах бырайыактарын олоххо киллэрэбит. Оннук бырайыактартан биирдэстэрэ – Дьокуускайга тутуллар 1,5 млрд солк. кэриҥэ үбүлээһиннээх “Үүнэр көлүөнэ паарката” буолар. 2025 сылга үлэҕэ киллэрэр гына былааннаммыта. Паарка хаачыстыбалаах гына тутулларыгар болҕойуохпут. Манна ураты, сонун архитектурнай уонна инженернэй быһаарыылар баар буолуохтара. Сытыары былаан туттуллар Дьокуускай куоракка архитектура да өттүнэн олус интэриэһинэй, ураты көстүүлээх туона буолуоҕа. Паарка бырайыага архитектура ааттаах-суоллаах, биллэр куонкурустарыгар кыттан, хайыы үйэ үс анал бириэмийэни ылла”, – диэн, “СӨ Үүнэр көлүөнэ тус сыаллаах пуондата” НКО генеральнай дириэктэрэ Владимир Егоров кэпсиир.

Күн бүгүн ураты паарканы тутуу ханнык түһүмэҕэр тиийбиттэрин туһунан, паарка тутуллар сиригэр туран, “Стройкон” ХЭУо кылаабынай инженерэ Иван Полушкин манныгы иһитиннэрдэ:

«Сыбаайа түһэр сирэ олоччу, 100 бырыһыан оҥоһуллан, 1741 атах олордулунна, буор араҥатын сойутар тиһик эмиэ оҥоһуллан бүттэ. Быйыл сыбаайалары холбуур-ситимниир, бөҕөргөтөр үлэни бүтэрэри (устройство ростерков) былаанныыбыт, матырыйаал атыылаһыахпыт, чуолаан тимир конструкциялары. Дьэ, оттон эһиил сабыылаах тутуу бастакы этээһин тутууга ылсыахпыт. Дьокуускайга урукку өттүгэр суох, ураты бырайыак, ол эрээри архитектура өттүттэн олоххо толору киллэриллэр кыахтаах. Тэрээһин ыытылларыгар анаммыт, дьаарбайар сирдэрдээх, бэлисипиэттээхтэр сылдьар суоллара оҥоһуллуо. Оҕо уонна успуорт былаһааккалара, скейтпаарка баар буолуохтара. Оттон манна кыһыҥҥы кэмҥэ каток буолар”.

Тутулла уонна бырайыактана сылдьар эбийиэктэр

Өскөтүн тутуллан бүппүт Үүнэр көлүөнэ пааркатын 2025 сылга тиийэн көрөр эбит буоллахпытына, Нам улууһун олохтоохторо бэлиэр бу дьыл сэтинньититтэн оройуон киинигэр тутуллубут култуура дыбарыаһыгар сылдьар кыахтаныахтара. Бу тутуу эмиэ

АЛРОСА үбүлээн, олоххо киирдэ. Билигин дьиэ ис бараанын үлэтэ, турар сирин оҥоруу түмүктэнэн эрэр. Силигин ситэрэ, аанын тэлэйэ аһара бэрт кылгас кэм хаалла.

Нам улууһун баһылыга Юрий Слепцов:

“Нам улууһун уонна улуус киинин олохтоохторо маннык тутууну кэтэспиттэрэ хас да уонунан сыл буолла. Бу саҥа тутууга бибилэтиэкэ, култуура управлениета, култуура-сынньалаҥ тэрилтэлэрэ курдук улуустааҕы култуура салаатын тэрилтэлэрэ түстэниэхтэрэ”.

АЛРОСА өйөбүлүнэн тутулла эбэтэр бырайыактана сылдьар атын эбийиэктэр эмиэ бааллар. Ол онно “Юные якутяне” Өрөспүүбүлүкэтээҕи ресурса киинин иһинэн үлэлиир Сунтаар оройуонун Кэмпэндээйитигэр баар өрөспүүбүлүкэ таһымнаах үөрэтэр-чэбдигирдэр киин 40 миэстэлээх утуйар куорпуһа киирсэр. Ону таһынан Чурапчытааҕы физическэй култуура уонна успуорт институтун үөрэнэр-лабораторнай куорпуһун саҥардан оҥоро сылдьаллар.

2011 сылтан саҕалаан,

АЛРОСА Үүнэр көлүөнэ пуондатыгар 8 млрд солкуобайтан тахса үбү киллэрбит. Бу үпкэ өрөспүүбүлүкэ 13 улууһугар саҥа оскуолалар, дьыссааттар, успуорт уонна култуура эбийиэктэрэ, балыыһалар, доруобуйаны чөлүгэр түһэрэр кииннэр уонна дьон олорор дьиэлэрэ тутуллубуттара.

Кэнэҕэһин даҕаны АЛРОСА

ылыммыт эбэһээтэлистибэлэрин толорор санаалаах. Өрөспүүбүлүкэ былааннаммыт бары социальнай бырайыактара олоххо киириэхтэрэ.

Интэриэһинэй чахчы:

2022 сыл – биһиги өрөспүүбүлүкэҕэ Саха Автономнай Сэбиэскэй Социалистическай Өрөспүүбүлүкэтэ төрүттэммитэ 100 сылын бэлиэтиир үбүлүөйдээх кэмэ. Үүнэр көлүөнэ тус сыаллаах пуондата – бэлиэ күҥҥэ туһаайан былааннаммыт тутуулары ыыттарарын таһынан САССР төрүттэммитэ 100 сылыгар анаан тэриллибит пуондаҕа бүддьүөтү таһынан киллэриллэр үбү түмээччи (аккумулирует) эпэрээтэр үлэтин толорор. АЛРОСА үбүлүөйдээх пуондаҕа эмиэ үбүнэн көмөлөспүт.«Кыым» хаһыат ааспыттааҕы нүөмэригэр Роспотребнадзор Саха сиринээҕи управлениетын саҥа үлэһитэ, 25 эрэ саастаах Александра Николаева атырдьах ыйын 24 күнүгэр Уус Майда оройуонун Күп сэлиэнньэтигэр командировкаҕа сылдьан баран, 3 үрдүк сололоох эр киһини кытта оҥочонон төннөн иһэн, ууга түһэн сүппүт дьулаан быһылаанын сырдаппыппыт. Ол иэдээннээх күнтэн икки нэдиэлэ ааһа оҕуста. Кыыс көстө илик.

Быһылаан тахсыбытын кэннэ улахан хамсааһына суох турбут дьыалаҕа туһааннаах уорганнар болҕомтолоро сүппүт кыыс бииргэ төрөөбүт эдьиийэ Диана Софроновна социальнай ситимнэринэн көмө көрдүүр суругу тарҕаппытын кэннэ биирдэ күүһүрбүтүн өссө төгүл санатабыт. Онуоха диэри ити быһылаан туһунан оччо тугу да истибэккэ кэриэтэ олорбут эбит буоллахпытына, ол сурук ис хоһоонуттан бары даҕаны дьиксиммиппит, аймаммыппыт.

Дьон үксэ саҥа үлэҕэ киирбит эдэр үлэһити (икки эрэ нэдиэлэ үлэлээбитин кэннэ) ыраах командировкаҕа ыыппыт тэрилтэни уонна кыыһы кытта айаннаан испит эр дьону буруйдууллар. Ол тыл-өс төһө олохтооҕун кэм-кэрдии бэйэтэ көрдөрүө. Оттон биһиги ууга түспүт Александра Николаеваны көрдөөһүн уонна силиэстийэ иннинээҕи бэрэбиэркэ хайдах баран иһэрин билиһиннэрэбит.

Этиллибитин курдук, биир үксүн сүппүт кыыс чугас дьонун эрэ күүһүнэн-кыаҕынан уота-күөһэ суох баран испит көрдөөһүн «айдааннаах» сурук тарҕаммытын кэннэ биллэрдик тэтимирбитэ. Куораттан водолазтар тиийэн үлэлээн барбыттара. Уус Майда улууһун дьаһалтата көрдөөһүҥҥэ кыттар дьон уонна оҥочо ахсаанын элбэппитин туһунан суруйбута. Ол эрээри, айдаан арыый уҕараабытын кэннэ, көрдүүр үлэ көҕө-нэмэ эмиэ намыраан, бэҕэһээҥҥи туругунан, көрдөөһүҥҥэ кыыс дьонуттан – 4 оҥочо, оттон улуустан 1 эрэ оҥочо сылдьара биллэр.

Быһата, командировкаҕа ыытыллыбыт үлэһит сүтэн хаалбытын көрдөөн булуу кини аймахтарын арҕаһыгар сүктэриллэн хаалбыт курдук. Хомойуох иһин...

Оҥочо көһүннэ – кыыс суох

Балаҕан ыйын 4 күнүгэр, өрөбүлгэ, ол эбэтэр быһылаан буолбута уонча хонон баран, СӨ Быыһыыр сулууспатын водолазтара, гидролокаторы туһанан, Алдан өрүстэн тимирбит «Крым» оҥочону булан хостоон таһаарбыттара. Биһиги пресс-сулууспаттан чопчулааһыммыт түмүгүнэн, оҥочону быһылаан буолбут сириттэн өрүһүнэн 3 км аллара, 12 м дириҥтэн булбуттара биллибитэ. Ол эрээри бу булумньу сүтүктээх дьоҥҥо саҥа саарбахтааһыны, мунаарыыны үөскэттэ.

Ууга түһэн сураҕа суох сүппүт Александра Николаева олоҕун аргыһа Кирьян Олегович, иэдээн тахсыбытын билээт, быһылаан буолбут сиригэр тиийбитэ. Кинини кытта кыыс аҕата, бииргэ төрөөбүттэрэ, доҕотторо күннэтэ бааллар. Көстүбүт оҥочо хайдах-туох туруктааҕын, оҥочоттон туох көстүбүтүн туһунан кыыс кэргэнэ маннык кэпсээбит (Диана Софроновна биһиэхэ тиэрдибитинэн):

– Оҥочону бары “тиэнтэ сабыылаах этэ” диэбиттэрэ. Бары, биир киһи курдук, Александраны “онтон иҥнибитэ буолуо” диэн эрэл санаалаах этибит. Ол быһылааҥҥа сылдьыспыт дьонтон өссө хайалара эрэ «ууттан тахсан баран, оҥочо тиэнтэтин хайыта сатаабыппыт» диэн көрдөрүү биэрбит этэ. Оччотугар бүтүн хас да эр киһи эргэ оҥочо тиэнтэтин хайдах кыайан хайа тардыбатылар? Оттон бу көстүбүт оҥочоҕо олох да тиэнтэ иилиллэ сылдьыбыт сибикитэ суох. Кэргэним айаннаары сылдьан түһэрэн ыыппыт хаартыскатыгар эмиэ тиэнтэ баара көстүбэт этэ. Онон, биһиги туоһулар ити этиилэрин итэҕэйбэппит. Аны туран, оҥочоттон 2 пиибэ бытыылкатын буллулар. Биирэ – кураанах, биирэ – толору эрээри, аһыллыбыт. Уонна “арыгыны олох испэтэхпит” дииллэр. Маны таһынан биир кураанах, биир бэнсииннээх канистраны буллулар. Мин көрдөхпүнэ, оҥочо айаннаан иһэн туохха эрэ улаханнык охсуллубутун туоһулуур кыра да суол-иис суох...».

Кырдьыга да, биһиги Уус Майда улууһун дьаһалтатын дьыалаларын сүрүннээччи Владислав Атласовтыын кэпсэтиибитигэр, кини быһылааҥҥа түбэспит салайааччыларын кэпсээннэригэр олоҕуран: «Ол күн ардахтаах буолан, оҥочону тиэнтэнэн бүрүйэн айаннаан испиттэр. Кыыс тахсарыгар тиэнтэҕэ мэһэйдэтэн тахсыбатах буолуон сөп», – диэн кэпсээбитэ. Уонна салайааччылара арыгыны иһиигэ бэрэбиэркэни эҥкилэ суох ааспыттарын эппитэ. Онтон кини кэпсээнин Александраны кытта сэргэстэһэ олорон айаннаан испит улуус үөрэҕин управлениетын сүрүн экэнэмииһэ Андрей СЛЕПЦОВ үүт-үкчү хатылаабыта.

Ол эрээри бу икки киһиттэн хайалара да “оҥочо иһигэр киһи баарын билээри дэлби охсуолаабыппыт уонна тиэнтэтин хайа тарда сатаабыппыт” диэн кэпсээбэтэҕэ. Кинилэр «оҥочо, тумса эрэ көстөөт, тимирэн хаалбыта» диэн кэпсээбиттэрэ эбээт. Мантан сиэттэрэн, сүтүктээх дьоҥҥо «өскөтүн оҥочону охсуолуурга, тиэнтэтин хайа тарда сатыырга бириэмэ көстүбүт буоллаҕына, оҥочо тута тимирбэтэх, балай эмэ өр ууга дагдайа сылдьыбыт буоллаҕа» диэн санаалар үөскүүллэр.

Оттон биһиги икки пиибэ бытыылкалаах, тиэнтэлэнэ сылдьыбыт сибикитэ суох оҥочо көстүбүтүн кэннэ, бу быһылааҥҥа сылдьыспыт аргыстар кэпсээннэрин улаханнык саарбахтаан кэллибит. Билэрбит курдук, быһылаан атырдьах ыйын 24 күнүгэр киэһэ 17.00 чаас саҕана буолбут курдук. Оттон быһылаан туоһулара сарсыарда 7 чааска оройуон киинигэр тиийбиттэр, бэрэбиэркэлэммиттэр. Ити кэм иһигэр, иһиллибит да эбит буоллаҕына, арыгы суола-ииһэ былыр үйэ сайҕанан хаалбатаҕа буолуо дуо?

Кыыс үрүсээгэ кытылга хайдах таҕыста?

Аҕыйах хонуктааҕыта Александра Николаева сүгэ сылдьыбыт үрүcээгин Уус Майда бөһүөлэгиттэн 33 км сиргэ баар Эдьээн сэлиэнньэтин аттынааҕы кытылтан булан ыллылар. Ол туһунан кыыс эдьиийэ иһитиннэрдэ. Үрүсээк иһиттэн уулаах бытыылканы, киипэлээх докумуоннары, кулгаахха кэтэр AirPods тэрили буллулар. Бу кулгаах тэрилин кыыс сөбүлээн кэтэр эбит. “Бу сырыыга кини маны тоҕо кэтэн олорботох баҕайытай?” – диэн мунаарар, балай эмэ ыйааһыннаах үрүсээк (кумааҕы ыйааһына илийдэҕинэ ыарыыра биллэр) хайдах дагдайан кытылга тахсыбытын сөҕөр. “Оччотугар кыыс кэтэ сылдьыбыт “спасательнай” сэлиэтэ уонна бэйэтэ тоҕо дагдайан тахсыбатылар?” – диэн боппуруос кинини үүйэ-хаайа тутар.

Эдэр үлэһити ыраах айаҥҥа ыыппыт тэрилтэҕэ эргиллэн

Өҥөнү туһанааччылар бырааптарын көмүскүүр уонна киһи олоҕо этэҥҥэ буолуутун кэтиир федеральнай сулууспа Саха сиринээҕи управлениета биһиги сурукпутугар түргэнник хоруйдаабыта. Салайааччы М.Е. Игнатьева соторутааҕыта, балаҕан ыйын 2 күнүгэр, кыыһы «Полярные авиалинии» Ми-8 бөртөлүөтүнэн көрдөөһүҥҥэ кыттыбыт. Кини биһиги суругунан ыйытыыларбытыгар маннык хоруйдаата:

– А.С. Николаеваны хаһан уонна туох дуоһунаска үлэҕэ ылбыккытый?

– Федеральнай судаарыстыбаннай гражданскай сулууспаҕа санитарнай кэтэбил уонна лиссиэнсийэлээһин отделын исписэлиис-эспиэринэн, 08.08.2022 c. 166 №-дээх бирикээһинэн, үлэҕэ ылбыппыт.

– А.С. Николаева эһиэхэ үлэҕэ киириэн иннинэ бу дуоһунаска ирдэнэр уонна уһук сиргэ сытар нэһилиэнньэлээх пууннарга командировкаҕа барар уопуттаах этэ дуо?

– Бу дуоһунаска үлэлии киириигэ ыстаас ирдэммэт. «Медико-профилактическое дело» диэн исписээлинэскэ үрдүк мэдиссиинискэй үөрэх уонна идэ сүрүн сатабыллара эрэ ирдэнэллэр. Биһиэхэ үлэлии киириэн иннинэ А.С. Николаева Абый улууһун киин балыыһатыгар эпидемиолог-бырааһынан 2020 c. сэтинньи ыйыттан 2022 с. от ыйыгар диэри үлэлээбит этэ.

– А.С. Николаева Уус Майда улууһугар командировкаҕа сылдьан кэлиитигэр эппиэтинэстээх кимий?

– А.С. Николаеваны командировкаҕа ыытыы төрүөтүнэн СӨ борокуруорун солбуйааччы А.С. Трухин 28.07.22 c. Уус Майда оройуонун борокуратууратын бэрэбиэркэтигэр Роспотребнадзор исписэлииһин кытыннарарын туһунан ирдэбилэ буолбута. Онон, А.С. Николаева, 18.08.22 c. тахсыбыт бирикээһинэн, атырдьах ыйын 23-24 күннэригэр Уус Майда оройуонун Күп сэлиэнньэтин Е.И. Апросимов аатынан орто оскуолатын чинчийэн кэлэр сорудахтаах командировкаҕа анаммыта. Кини, сокуонунан, маннык командировкаттан босхолонор араҥаҕа киирбэт этэ. РФ Бэрэсидьиэнин 813 №-дээх ыйааҕынан, командировка буолар сиригэр баар судаарыстыбаннай уорган эбэтэр тэрилтэ судаарыстыбаннай гражданскай сулууспалаах үлэһит сорудаҕын толороругар бары усулуобуйаны тэрийиэхтээх этэ. Ол эбэтэр, бу түгэҥҥэ командировкалаах үлэһити кытта бэрэбиэркэни тэрийээччи – Уус Майда оройуоннааҕы борокуратуурата. Онон, тырааныспарынан хааччыйааччы эмиэ ити. Биһиги командировкаҕа баран кэлии ороскуотун барытын эрдэттэн төлөөбүппүт.

– Үлэһиккит сүппүтүн туһунан ханна, хаһан биллэрбиккитий? Быһылааны силиэстийэлиир хамыыһыйа хаһан тэриллибитэй?

– Биһиги быһылаан туһунан атырдьах ыйын 25 күнүгэр сарсыарда 8 чааска билбиппит. Ол туһунан тута СӨ Быыһыыр сулууспатыгар, СӨ Ыксаллаах быһыыга-майгыга управлениетыгар, СӨ Үлэтин иниспиэксийэтигэр, Роспотребнадзор салайааччыта А.Ю. Поповаҕа уонна СӨ борокуруора М.Н. Поповка биллэрбиппит. Быһылааны силиэстийэлиир хамыыһыйа, биһиги 323 №-дээх бирикээспитинэн, 25.08.22 c. тэриллибитэ. Силиэстийэ балаҕан ыйын 9 күнүгэр диэри ыытыллыаҕа. Түмүктэрин үлэ иниспиэксийэтэ кэмигэр таһаарыаҕа.

– Сүппүт үлэһиккитин көрдөөһүҥҥэ көмөлөһөҕүт дуо? Чугас дьонугар үбүнэн-харчынан көмө оҥоһулунна дуо?

– Биһиги управлениебыт үлэһити көрдөөһүн хайдах баран иһэрин хонтуруоллуур. Үлэһиттэрбит биир күннээҕи хамнастарын Николаева А.С. дьонугар хомуйан ыыттыбыт...

Силиэстийэ дуу, бэрэбиэркэ дуу?

Александра Николаева ууга түһэн сүппүтүгэр улахан төрүөт көстө илик буолан, холуобунай дьыала тэриллэ илик. Өскөтүн чахчы былаҕайга былдьаныы тахсыбыта бигэргэннэҕинэ уонна үлэ усулуобуйатын тэрийиигэ сокуону кэһии суох буоллаҕына, дьыала тэриллибэт. Онон, билигин бара турар дьайыылары “силиэстийэ иннинээҕи бэрэбиэркэ” диэн ааттыыр сөп буолуо. Ол курдук, өрүскэ туох буолбутун РФ Силиэстийэлиир кэмитиэтин Илиҥҥи эрэгийиэннэр икки ардыларынааҕы тырааныспарга силиэстийэлиир управлениетын Саха сиринээҕи силиэстийэлиир салаата бэрэбиэркэлиир. Силиэдэбэтэл, туоһулар көрдөрүүлэрэ араастаһар, дьиҥ чахчыларга сөп түбэспэт буоллаҕына эбэтэр кинилэр этиилэрин утары атын көрдөрүү баар буоллаҕына, холуобунай дьыала тэрийиэн сөп. Бүгүн, сүтүктээхтэр туруорсууларынан, Уус Майдаҕа быһылаан туоһуларын сымыйаны быһаарар детектор нөҥүө доппуруостуохтаахтар.

Бэҕэһээ Александра Николаеваны олордон 1995 с. оҥоһуллубут «Крым» оҥочону ыытан испит Уус Майда улууһун дьаһалтатын ыксаллаах-быһыыга майгыга кэмитиэтин бэрэссэдээтэлин солбуйааччы Иван Архипов “оҥочону ыытар быраабын болдьоҕо ааспыт сылга бүппүт үһү” диэн кыыс чугас дьоно кэпсээтилэр.

Арай быһылаан биир туоһутун, Уус Майда баһылыгын I солбуйааччы Михаил Дьячковскай туһунан туох даҕаны иһиллибэт. Кини балаҕан ыйын 24 күнүгэр диэри уоппускаҕа сылдьар.

Суруллубукка эбии иһитиннэрии

Бүгүн, балаҕан ыйын 7 күнүгэр, РФ Силиэстийэлиир кэмитиэтин Илиҥҥи эрэгийиэннэр икки ардыларынааҕы тырааныспарга силиэстийэлиир управлениетын Саха сиринээҕи силиэстийэлиир управлениетын биһиги сурукпутугар хоруйа кэллэ. Онно суруллубутунан, силиэстийэ иннинээҕи бэрэбиэркэ түмүгүнэн РФ Холуобунай кодексатын "Айан куттала суох буолуутун хааччыйар быраабылалары кэһэн киһини алҕаска өлөрүү" 263-с ыстатыйатын 2-с чааһынан бу быһылааҥҥа холуобунай дьыала тэриллибит.

Быһылааны сырдатта КҮНДЭЛИ

Хаартыскаҕа: Ууга түһэн сүппүт Александра Николаева кэргэнэ өрүс түгэҕиттэн хостонон тахсыбыт оҥочону түһэриитэИлгэлээх үүтүттэн саҕалаан, олоҕун тухары үрүҥ ас араас көрүҥүн амсайар. Бэс ыйын 1 күнэ Оҕо көмүскэлин күнэ буоларын таһынан аан дойду үрдүнэн Үүт күнүнэн эмиэ биллэр. 2001 сылтан ООН аска-үөлгэ уонна тыа хаһаайыстыбатыгар тэрилтэтэ үрүҥ аска, үүт ылыллар эйгэтигэр болҕомтону тардар, үүт суолтатын үрдэтэр инниттэн бу күнү халандаарга киллэрбитэ. Онон, бүгүн үүт туһунан кэҥэтэн кэпсэтиэҕиҥ.

Үүт туһата

Үүт битэмиинэ, минерал элбэх. Белок уонна кальций ордук элбэх. Уҥуохха, быччыҥ хамсаныытыгар олус наадалаах. Эмчиттэр уҥуох тостуута тахсыбатын, остеопороз күөдьүйбэтин туһугар кальцийы сүбэлииллэр. Ону үүттэн ылыахха сөп. Сорох оҥорон таһаарааччылар үүккэ Д битэмиини эбэллэр. Ол уҥуохха эмиэ олус туһалаах. Үүккэ итини таһынан рибофлавин, фосфор, А, В12 битэмииннэр, калий, магний, сыыҥка курдук олус туһалаах эттиктэр бааллар. Калий хаан баттааһынын түһэрэр, сүрэх ыарыытын, инсулу бохсор. 50 саастарыттан тахсыбыт дьахталлар уонна кырдьаҕас дьон кальцийга ордук наадыйаллар. Кальций уонна Д битэмиин искэн ыарыытын биллэрдик бытаардаллар.

Ньирэйдэр үүтү иһэн, улааталларын, сайдалларын тэҥэ киһи эмиэ үүттэн элбэҕи ылар. Ынах үүтэ үрдүк хаачыстыбалаах белога элбэх буолан, хамсанары сөбүлүүр, успуордунан дьарыктанар дьоҥҥо олус наадалаах. Үүт уонна үрүҥ ас айах иһигэр тиис ыарыытын күөртүүр аһыы эттиги, тиискэ бүрүөһүн үөскээһинин аччатар.

“Аныгы” үүт хайдах астанарый?

Киһи тоҕо кыра эрэ сааһыгар үүтү дэлэйдик иһэрий? Тоҕо диэтэххэ, улахан киһи этигэр-сиинигэр үүтү буһарар ферменэ суох. Үүт туһатын иҥэринэр инниттэн үүттэн иэдьэгэй, сыыр оҥостон, туһанар буолбуттар. Ыаммытынан үүккэ доруобуйаҕа буортулаах микроэттиктэр бааллар. Олор 63-тэн саҕалаан, 100 кыраадыс итиигэ өлөллөр. Сиикэй үүккэ тэҥнээтэххэ, оргуйбут үүт өр аһыйбакка туруон сөп. Ол иһин билигин оргутуу араас көрүҥүнэн астаммыт үрүҥ ас атыыга тахсар.

Үүт аһыйбатын уонна доруобуйаҕа кутталы үөскэппэтин инниттэн пастеризация эбэтэр стерилизация диэн көрүҥүнэн харайыллар. “Пастеризация” диэн тыл боронсуус учуонайа Луи Пастер аатыттан тахсыбыт. Итинник ньыманан астыырга үүтү үчүгэйдик ыраастыыллар уонна сойуталлар. Ол кэнниттэн 65 кыраадыска диэри диэри чаас аҥаара, 75 кыраадыска диэри мүнүүтэ аҥаара, 90 кыраадыска диэри суһаллык сылытан уонна сойутан, үс араас ньыманан пастеризациялыыллар. Итинник ньымаҕа үүккэ баар микро-эттиктэр сүтэллэр. Ол эбэтэр үүт өр кэмҥэ харайыллар кыахтанар, доруобуйаҕа буортута суох буолар.

Оттон ультрапастеризация диэн 135-140 кыраадыска диэри эмискэ оргутууну ааттыыллар. Онно хайа да бэйэлээх бактыарыйа тыыннаах ордубат. Куһаҕана диэн, оннук астааһыҥҥа бородууксуйа айылҕаттан сыаннаһа сүтэр. Итинник ньыманан иһэр, хойдубут (сгущеннай) үүт, ону тэҥэ күөрчэх үүтэ астанар. Ультрапастеризованнай үүт сылга да диэри харайыллыан сөп. Оттон пастеризованнай икки нэдиэлэ иһинэн буорту буолар.

Үүттэн аллергия

50 оҕоттон биирэ үүккэ баар лактозаны тулуйбат. Улахан киһи ынах үүтүн уйбата эмиэ баар. Оннук дьон коза, бараан үүтүн эмиэ сөбүлээмиэхтэрин сөп. Тоҕо диэтэххэ, ити үүттэр белоктара састааптарынан олус майгыннаһаллар. Ыарырҕаппыт оҕоҕо үүтүн олоччу тохтотор наадата суох. Кыра-кыралаан үөрэниэн сөп. Оттон улахан киһи, бэйэтин кэтэнэн көрөн эбэтэр эмчити кытта сүбэлэһэн, холобур, миндаль, соя, кокос, көлөппүнэ, эбиэс үүтүнэн толоруон сөп эбит. Ол эрээри сахалар оннук үүтүнэн эмсэхтэммэппит биллэр.

Үүт буортулуон сөп дуо?

Хайа баҕарар бородуукта туһалыырын таһынан буортулуура эмиэ баар. Үүт буортулаах буолуон сөп дуо? Сыата суох үүтү аһара истэххэ, сыыры элбэхтик сиэтэххэ, простата уонна эмиий искэнэ курдук ыарахан ыарыылары күөртүөххэ сөп эбит. Кальцийы аһара туттуу простата искэнин, Д битэмиин ноор искэнин күөртүүллэрин таһынан бүөргэ тааһы үөскэтиэхтэрин сөп эбит. Ынах арыытын киһиттэн таһынан сиэһин мэйии үлэтин кэһиллиитигэр, уорганнар сүһүрүүлэригэр тиэрдиэн сөбүн исписэлиистэр сэрэтэллэр.

Ыарыыны хонтуруоллуур киин үлэһиттэрэ оҕоҕо биир сааһыгар диэри ынах үүтүн биэрэр наадата суоҕун сүбэлииллэр. Тоҕо диэтэххэ, ынах үүтэ оҕо бүөрэ сатаан ылыммат олус элбэх белоктаах уонна минераллаах. Ол оһоҕос хааннырыытыгар тириэрдиэн сөп эбит.

Киһи күҥҥэ төһө үүтү иһиэхтээҕий?

Роспотребнадзор дааннайынан, үүтү уонна үрүҥ аһы күҥҥэ 500 г элбэҕи иһиэ, сиэ суохтааххын. 4-7 саастаах оҕоҕо 350 г, 7-9 саастаах оҕоҕо 400 г элбэх көҥүллэммэт. 10-12 саастаах оҕо улахан киһи дуозатыгар көһөр.

Ол эбэтэр улахан киһи күҥҥэ икки ыстакаан үүттэн уонна үрүҥ астан элбэҕи иһиэ суохтаах. Күҥҥэ 200 г элбэҕэ суох сыыр, 10-12 г ынах арыыта, 30 г иэдьэгэй сөптөөх эттиктэринэн хааччыйаллар.

Хайдах үүтү талабыт?

Сыа солбуктаах үрүҥ ас “Молокосодержащий продукт с заменителем молочного жира” диэн суруктаах буолуохтаах. Бородууксуйа хаатыгар састааба суруллуохтаах.

Атыылаһарга бородууксуйа тас көрүҥүн үчүгэйдик көрүөххэ наада. Үллүбүт, алдьаммыт, арыллыбыт табаартан туттунуҥ.

Үрүҥ аһы халадыынньыктаах уонна оҥорон таһаарааччы аата-суола ыйыллан турар сиртэн эрэ атыылаһыҥ.

Бэтэринээринэй-саньытаарынай докумуона суох чааһынай дьонтон атыылаһымаҥ.

Бородууксуйа хаһан оҥоһуллубутун, болдьоҕун туоһулуур суругун болҕойон ааҕыҥ.

. Сиикэй үүтү иһиэх иннинэ, хайаан да кыынньарыҥ.

Промышленнай хаалаах үрүҥ аһы ыла сатааҥ.

Үүт – араас омук култууратыгар

Арай санаатахха, үүтү билбэт омук суоҕун курдук эрээри, Эмиэрикэ индеецтэригэр, Африка, Соҕуруулуу-Илиҥҥи Азия, Австралия сорох норуоттарыгар үүтү уонна үүт бородууксуйатын туттубаттар. Ханнык норуокка туох үрүҥ ас баарын билсиэҕиҥ.

Тарак

Монголия үүттэн бэлэмниир утаҕа. Тарагы Бурятияҕа, Калмыкияҕа эмиэ астыыллар. Тываҕа, Алтаайга итинник аһы ти-рык, катык, чекизе, чегень диэн араастык ааттыыллар.

Тарагы астыырга ынах, бараан, коза үүтүн туһаналлар. Сорох омуктар тэбиэн, як үүтүн эбэллэр. Булкаас үүтү уокка сылыталлар. Оргуйа илигинэ таһааран, сойуталлар. Үүт 23 кыраадыска диэри сойдоҕуна, аһытыыны куталлар. Ол аһытыыны бурдуктан, эдэр талахтан, хара килиэп хаҕыттан, иннинээҕи тарак тобоҕуттан оҥороллор. Тарак биир уратытынан “швейцарскай палочка” буолар. Ол аһытыы ото Алтаай, Прибайкалье, Арҕаа Прикаспий хайаларыгар үүнэр.

Шубат

Казахтар төрүт утахтара тэбиэн үүтүттэн оҥоһуллар. Төһө өр аһытылларынан, биир күннээх, икки күннээх уонна үс күннээх шубат диэн арахсар. Саамай хаачыстыбалааҕынан уонна минньигэһинэн үс күнтэн уһуннук турбут утах билиниллэр. Шубаты бэлэмнииргэ аһытыыны тирии мөһөөччүккэ куталлар, онно тэбиэн үүтүн эбэн баран, ыга баайан, көөнньөрөллөр. Бэлэм буолбут утаҕы иһиэх иннинэ үчүгэйдик булкуйуллар. Сахсыйар сатаммат.

Шубаты куртах ыарыытыгар, астмаҕа уонна сэлликкэ иһэргэ сүбэлииллэр. Оһоҕос, ноор, ньиэрбинэй систиэмэ ыарыыларыгар эмиэ олус туһалаах. Тоҕо диэтэххэ, шубат састаабыгар макро уонна микро эттик арааһа, В1, В2, Д уонна С битэмииннэр, лактоза, кыра казеин баар. Казахстаҥҥа шубат табылыакка, бороһуок быһыытынан эмиэ атыыланар. Уопут көрдөрөрүнэн, оннук ньымаҕа састааба уларыйбат, туһата сүппэт эбит.

Скир

Исландия төрүт утаҕа. Хойуу уонна аһыы. Скир туһунан былыргы сагаларга элбэхтик ахтыллар. Ол эрээри, ырысыаба ханна да суоҕун иһин, бүгүҥҥү скир былыргы утах куопуйата буоларыгар саарбахтааһын баар. Дьиҥэр, сиикэй үүттэн оҥоһуллар эбит да, аныгы оҥорон таһаарааччылар сыата суох пастеризованнай үүттэн бэлэмнииллэр. Скир, тастан көрдөххө, сүөгэйгэ маарынныыр. Билигин убаҕас гына оҥоро сатыыллар. Исландияҕа скири бурууктаны, саахары кытта сииллэр. Ардыгар ууну, үүтү эбэллэр. Храенгир диэн Исландия төрүт утаҕын астыырга скири эмиэ туһаналлар. Ол хааһыга майгынныыр аһы бурууктаны кытта минньитэн, балыгы кытта киэһээ аһылыкка сииллэр.

Крем-фреш

Боронсуус үүт аһылыга. Чөчөгөйү улахан иһиккэ кутан баран, аһытыыны эбэллэр. Сүөгэйгэ маарынныыр, аһыы амтаннаах аһы ынах үүтүн аһытан, астыыллар. Крем-фреһи үксүн соуска, мииҥҥэ тутталлар. Маҕаһыыҥҥа чусунуок, от, желатин эбииликтээх атыылыыллар.

Пызыг-бреме

Хакасия төрүт үрүҥ аһа. Быһаччы быһаардахха, хатарыллыбыт үүт күүгэнэ. Пызыг-бремени астыырга улахан чааҥҥа үүтү куталлар, онно ныһыллыбыт от силиһин эбэллэр. Үүт үрдүгэр 4 см тиийэ күүгэн тахсыбытын холбуйан ылан, хаптаталлар уонна тоҥороллор.

Хакасияҕа бу аһынан мааны эрэ ыалдьыттары күндүлүүллэр.

Балаһаны Оксана ЖИРКОВА бэлэмнээтэ.Хой

Нэдиэлэ бастакы аҥаарын чугас дьоҥҥутун, дьиэ кэргэҥҥитин кытта өрө көтөҕүллүү, таптал долгунугар аһарыаххыт. Ханнык эрэ үөрүүлээх тэрээһиннэргэ, бырааһынньыкка, кэнсиэргэ сылдьыаххытын сөп. Бу – сынньанарга олус табыгастаах кэм. Нэдиэлэ иккис аҥаарыгар бастакы күөҥҥэ доруобуйа уонна үлэ тахсыахтара. Аһара элбэх үлэ сүктэриллэн хаалан, доруобуйаҥ алларыйыан сөп.

Оҕус

Нэдиэлэ бастакы аҥаарыгар дьиэ кэргэҥҥэ сыһыаннаах дьыала барыта аһара интэриэһинэй буолар чинчилээх. Даачаҕын, хаһаайыстыбаҕын өрө тардыаҥ, наадалаах дьиэ малын атыылаһыаҥ. Харчыга кыһалҕаны көрсүөҥ суоҕа. Дьиэ кэргэнинэн айылҕаҕа, даачаҕа сынньана бар, ыалдьыттары көрүс. Үлэҥ начаалынньыга дьиэтигэр ыалдьыттата ыҥыран соһутуо. Дьонтон аһара тутулуктааххыттан ньиэрбинэйдиигин.

Игирэлэр

Нэдиэлэ саҕаланыытыгар өйүҥ-санааҥ улаханнык тобуллуон, дьону кытта кэпсэтэр-ипсэтэр дьоҕуруҥ күүскэ тупсуон сөп. Хас да дьыаланы тэҥҥэ оҥор, өй үлэтинэн дьарыктан. Дьону кытта элбэхтик алтыһар буолан сонуну-нуомаһы барытын билэ олороҕун. Нэдиэлэ иккис аҥаарыгар үлэҕэ да, дьиэ кэргэҥҥэ да кэккэ кыһалҕалар үөскүөхтэрэ. Ону үмүрүтэ сатаан дьиэҥ-үлэҥ икки ардыгар сүүрүү-көтүү бөҕө күүтэр.

Араак

Олоххун-дьаһаххын, олорор усулуобуйаҕын тупсарар туһугар, бу нэдиэлэҕэ дьиэ-уот, хаһаайыстыба боппуруоһун быһаарарыҥ буолуо, бука. Ол–кыаллыа. Күүс-кыах да, харчы да барыта баар. Бу кэмҥэ атыыласпыт малыҥ барыта аһара хаачыстыбалаах, бөҕө буолуо. Нэдиэлэ иккис аҥаарыгар эйигин хараардар, баһааҕырдар сурахтар тарҕаныахтарын сөп. Кими да итэҕэйимэ, кистэлэҥҥин ыһыма-тоҕума, атын дьону кириитикэлээмэ.

Хахай

Нэдиэлэ бастакы аҥаара – доҕоттору кытта кучуйсан айанныырга, саҥа дьоннуун билсэргэ, араас тэрээһиннэргэ сылдьарга үчүгэй кэм. Тутулуга суох буолуоххун баҕараҕын. Урут туох эрэ тута, хааччахтыы сылдьыбыт буоллаҕына, көҥүлгэ көтөргө дьулуһаҕын. Нэдиэлэ иккис кэрдииһигэр үпкэ-харчыга сүүйтэриилээх хаалар куттал баар. Холобур, маҕаһыынтан албын, холтуура табаары атыылаһыаххын сөп. Ону учуоттан.

Кыыс

Сэрэдэҕэ диэри олоҕуҥ тэтимин бытаарт, холкутат, дууһаҕын уоскут. Уйулҕаҥ туругун тупсараргар, бэйэҥ ис киэпкин бэрээдэктэнэргэр, медитациялыыргар барсар кэм. Баанньыкка сылдьан паарданыы туһалаах буолуо. Ол эйигин истиин-тастыын ырааһырдыа. Чэппиэртэн саҕалаан ыал Кыыс дьиэ кэргэнин иһигэр уустуктар үөскүөхтэрин сөп. “Миигиттэн тугу эрэ кистииллэр” диэн санаа аалар. Ону быһаарса, дириҥэтэ сатаама.

Ыйааһын

Күннээҕи олох уустугуттан тэйэн, туох эрэ үчүгэйи санаа, бэйэҕин кытта уруулуу дууһалаах дьону, доҕоттору кытта булсан бириэмэҕин бииргэ атаар. Ол туһата улахан буолуо. Илэ олоххо оннук дьон суох буоллахтарына, кинилэри интэриниэттэн бул. Нэдиэлэ иккис аҥаарыгар доруобуйаҥ мөлтөөн барар чинчилээх. Тымныйыаххын, тумуулуоххун сөп. Сөтүөлээмэ, иһэр ууҥ хаачыстыбатын көрүн.

Скорпион

Дьулуурдаах-дьаныардаах буоллахтарына, скорпионнар нэдиэлэ саҕаланыытыгар туруоруммут сыалларын ситиһиэхтэрэ. Карьераҕа да, социальнай статуска да саҥа кирбиилэри дабайыахтара... Ону ситиһэр туһугар кистэлэҥ да, биллэр да ньымалар бары үчүгэйдэр. Олоххо хайдах баарынан сыһыаннас, көбөн кэлэр боппуруостары тута быһааран ис. Нэдиэлэ иккис аҥаарыгар доҕоттору, тапталлааҕы кытта сыһыан өссө тупсуо.

Охчут

Саҥа, сонун өйдөбүллэри ыларга, дууһаны манньытарга, айанныырга үчүгэй кэм. Бу күннэргэ олус интэриэһинэй, “духуобунай учуутал” буолар кыахтаах киһини кытта билсиэххин сөп. Сулумах охчуттар сүрэхтэрин аҥаардарын булалларыгар кыах бэриллиэ. Ону мүччү тутумуохтарын наада. Нэдиэлэ иккис аҥаарыгар “хайатыгар улахан болҕомтону уурабын: үлэбэр дуу, дьиэ кэргэммэр дуу?” диэн уустук боппуруос үөскүө.

Чубуку

Куһаҕан дьаллыккын утары охсуһууну саҕалаа. Мөкү дьаллыктан босхолонон баран, туох эрэ туһалаах, үтүө дьарыгы баһылыырга кыһалын. Ол чэпчэкитик кыаллыан сөп. Холобур, табаҕы-арыгыны быраҕан баран, уруһуйдуурга үөрэн. Эмтэнэргэ, эрчиллэргэ, буһарга-хатарга бэртээхэй кэм. Нэдиэлэ иккис аҥаарыгар үөрэнэ, саҥаны билэ-көрө сатаама: син биир кыайыаҥ суоҕа. Бу – толкуйдуур дьоҕуруҥ сыппаан-мөлтөөн сылдьар кэмэ.

Күрүлгэн

Ыал күрүлгэннэр, дьиэ кэргэн иһинээҕи сыһыаны тупсарар туһугар, доҕоргутун кытта араас боппуруос тула элбэхтик кэпсэтиҥ-ипсэтиҥ, санааҕытын атастаһыҥ. Кинини кытта уопсай тэрээһиннэргэ, сыбаайбаҕа-үбүлүөйгэ сылдьыҥ. Уопсайынан, бу таптал, романтика сыһыана өрөгөйдүүрүгэр, саҥа таһымҥа тахсарыгар үчүгэй кэм. Нэдиэлэ иккис аҥаарыгар туох эрэ соһуччу түгэн, истириэс баар буолуон сөп. Уоттан-оһолтон сэрэхтээх буол.

Балыктар

Настарыанньаҥ барыта үлэҕиттэн, дьиэ кэргэҥҥиттэн тутулуктанан сылдьар. Дьиэҕин-уоккун, өйгүн-санааҕын сааһылан. Сүрэҕэлдьээбэккэ, доруобуйаҕын көрүн. Тохтообокко хачыгырыы сырыт. Дьиэ кыылын, ыты-куосканы уо.д.а. атыылаһыаххын сөп. Ол эйиэхэ үчүгэйдик дьайыа. Нэдиэлэ иккис аҥаарыгар ыал балыктары итэҕэйсибэт буолуу, күнүүлэһии күүтэр.Хой

Бу эйиэхэ наһаа бэрт кэм буолбатах эрээри, уустуктары барытын холкутук кыайыаҥ. Бу нэдиэлэ устата “Кыаллары барытын оҥорботум, ситэ арыллыбакка сылдьабын” диэн бэйэҕин мыынар, саарбахтыыр санаа үүйэ-хаайа тутуо. Үлэҕин уларытыаххын баҕарыаҕыҥ. Оннук санааҕа бэринимэ: эн тугу барытын сөпкө оҥорон иһэҕин, үлэҥ да үчүгэй. Ити санаа баттыга — күүскүн-кыаххын түмэн өссө үрдүк таһымҥа тахсан эрэриҥ бэлиэтэ.

Оҕус

Оҕус бэлиэлээх дьону “Аан дойду барытын үрдүнэн ил-эйэ олохтоноругар наадыйбат, бэйэлэрин дьиэлэрин эрэ таһымынан сылдьар холку, аа-дьуо дьон” диэччилэр. Ол да гыннар, бу нэдиэлэҕэ оҕус бэйэтин дьолун-соргутун, кэскилин туһугар күүскэ охсуһара наада. Кини кырдьыгын көмүскээн элбэх хапсыһыыны аастаҕына, бэйэтин Дьиҥнээх Оҕус курдук көрдөрдөҕүнэ эрэ сатанар.

Игирэлэр

Игирэлэр бу нэдиэлэҕэ тугу да гыммакка сыппыттара ордук. Үлэлии-хамсыы сатаан ордук хос кыһалҕаны, эбии эрэйи эрэ булан ылыаххыт. Төһөнөн сытаҕыт-сынньанаҕыт да, соччонон сыалгытыгар-соруккутугар чугаһаан иһиэххит. Тугу да тобула-быһаара сатаан эрэйдэнимэҥ, дьону кытта иирсимэҥ, доруобуйаҕытын харыстаныҥ. Үлэлээбитэ буолан сүпсүгүрбүккүт атын дьону кытта иирсээҥҥэ эрэ тиэрдиэн сөп.

Араак

Ыал араактар кэргэннэрин кытта өйдөһүмүөхтэрин сөп. Эн аһара сымнаҕас, наҕыл майгыгыттан эр ылан, өрө баран, кэргэниҥ төбөҕөр өссө ыттан иһиэн баҕарыаҕа. Ону аһаҕас иирсээҥҥэ тиэрдибэккэ, тулуйарга кыһан. Иккис улахан кыһалҕа: үлэҥ салалтатын кытта тыҥааһыннаах сыһыан үөскүөҕэ. Салалтаҥ букатын кэрээниттэн тахсыбыт курдук, араас ньүдьү-балай ирдэбиллэри туруорар... Нэдиэлэ иккис аҥаарыгар ол барыта сааһыланыа, оннун булуо, өссө харчы киириэ.

Хахай

Наһаа үөрэн-көтөҕүллэн, дууһаҥ “нэлэччи” арыллан сылдьарын, өс киирбэххин көрөн атыттар туһана сатыахтара. Онон, дьону төһө да итэҕэйбитиҥ иһин – бастаан бэрэбиэркэлээ. Кистэлэҥ сонуну кимиэхэ да мээнэ арыйан биэримэ. Хата, бу нэдиэлэни өрүсүһэн ыйааһыҥҥын түһэрэргэ кыһан, ырарга аһара табыгастаах кэм. Кыратык хамсанныҥ да, сыаҥ бэйэтэ ууллан барыаҕа.

Кыыс

Бу нэдиэлэ – сиэмэх, адьырҕа, сыалларын тугу да кэрэйбэккэ ситиһэр дьон табыллар кэмнэрэ. Бу кэмҥэ хантан эрэ “тоҕо тардан” ылбыт харчыгынан дьиэ кэргэҥҥин хас да ый холкутук иитиэххин сөп. Кистэлэҥ кэпсэтиилэр уонна олох иһин охсуһуу күннэрэ. Аны биир ыйынан төрөөбүт күнүҥ! Ол кэлиэ биир ый инниттэн “күлүк кэмэ” саҕаланар. Аттыгар туох барыта тиллэн, тыынан, иччилэнэн кэлэр. Интуицияҕын эрэн, оччоҕо барыта табыллыа.

Ыйааһын

Нэдиэлэ бастакы аҥаарыгар олох бары эйгэтигэр тыҥааһын үөскүүр чинчилээх. Ордук чуолаан, дьиэ кэргэҥҥит иһигэр. Үлэҕитигэр-хамнаскытыгар да балаһыанньа соччо бэрдэ суох. Ону барытын утарыласпакка тулуй. Буурҕа хаһан эрэ син биир астар. Нэдиэлэ иккис аҥаарыгар сайдыы саҥа саҕахтара арыллыахтара, сонун уонна туһалаах дьону кытта билсиэххит. Сүрэххин көрүнэ сырыт, ыалдьыаххын сөп.

Скорпион

“Өйдөөх киһи хайаны дабайбат, эргийэ барар” дииллэр. Өр кыайтарбакка сылдьар кыһалҕаны атын, сонун, дьону соһутар ньыманан быһаарар ордук. Уустугу кыайар саҥа албаһы тутуннуҥ да – кыайыы эйиэнэ. Уруккулуу үөрүйэххинэн дьаһанан туһаҥ суох. Дьону кытта төһөнөн аҕыйахтык алтыһаҕын да, ньиэрбэҥ соччонон бүтүн сылдьыа. Нэдиэлэ иккис аҥаарыгар “ыйааһыннаах” киһи көмөтүнэн сыалгын ситиһиэҥ.

Охчут

Аптаах-алыптаах нэдиэлэ үүммүт. Араас иччилээх түүллэри түһүүгүн, билгэлэнэҕин, бэйэҕин экстрасенс буолбут курдук сананаҕын. Ол эрээри ити түүлүҥ барыта – сымыйа, итэҕэйимэ, бэйэҕэр эрэ сыһыаннаах түүллэр туолуохтара. Эми иһимэ, туһатынааҕар буортута элбэх буолуо. Тапталга сыһыан олус сырдык, араас өҥнөөх уонна чаҕылхай буолуоҕа. Нэдиэлэ иккис аҥаара айаҥҥа, үөрэххэ, доҕоттору кытта алтыһарга үчүгэй буолуо.

Чубуку

Тыҥааһыннаах кэм. Эр санааҕын мунньунан баран, тулалыыр дьонуҥ туһунан тугу саныыргын барытын сирэйдэригэр малтаччы этэн кэбис! Биллиннэр. Билигин кытаанах, күүстээх быһаарыныылар кэмнэрэ. Мөлтөөн биэрдэххинэ, үрдүгүнэн хаамыахтара. Кимиэхэ да иннигин биэримэ. Оннук эрэ дьаһаннаххына быыһанар, кыайар кыахтааххын. Дьиэҕэр дьону ыалдьыттата ыҥырыма, аймахтаргын мунньума.

Күрүлгэн

Карьера кирилиэһин дабайан үөһэ ыттан иһэргэ бэртээхэй кэм. Бу нэдиэлэҕэ күрүлгэннэр аттыларыгар сылдьар конкуреннарын иннигэр түһэн куоталларыгар, салалта иннигэр “очукуо” хомуйалларыгар күүс-кыах бөҕө бэриллиэ. Үлэлиир-хамсыыр, кыайар-хотор кыах хара баһаам. Дьиэни-уоту, оҕону-урууну барытын умнан туран үлэлэригэр умса түспүт дьону улахан ситиһии, карьера күүтэр.

Балыктар

Наһаа ноҕуруускаланыма, бэйэҕин харыстан. Эн уопсай туругуҥ үлэҕэр, тулаҕар балаһыанньаттан, дьон сыһыана хайдаҕыттан олус улахан тутулуктаах. Үөскүүр быһыыга-майгыга холкутук, бөлүһүөктүү сыһыаннаһа сатаа. Соччо биһирээбэт эрээри, бииргэ үлэлиир эрэ буолан тулуйса сылдьар дьоҥҥун кытта ыксалаһыма. Кэллиэгэлэри кытта уустук сыһыан үөскээтэҕинэ, сымыйанан мичээрдээбитэ буолан ымаҥнаа. Аахсар кэм кэлиэҕэ.Хой

Үлэ, үөрэх чааһыгар алтыһарга, көннөрү айанныырга да бэртээхэй нэдиэлэ үүннэ. Туохха ылыстыгыт, тугу саҕалаатыгыт да, ситиһии сиэтиллэн кэлэр кэмэ. Бэйэ кыаҕын олоччу буолбакка, хонтуруоллаан, кэмнээн-кэрдиистээн туттар сатабылга үөрэниэххит. Кэнэҕэскини умнуллубат баҕайыта. Бэс ыйын 21-тэн саҕалаан ый бүтүөр да диэри атын дьон кыһалҕатын быһаарар наадата тирииһи. Онно үп да, моральнай күүс да эрэйиллэрэ эрэбил.

Оҕус

Олоххутугар тутаах суолталаах түһүмэх саҕаланар. Онон, бу өттүгэр ураты болҕомтоҕун туһаай. Сөпкө гынабын дуу, сыыһабын дуу диэн, үчүгэйдик толкуйдан. Ол быыһыгар сулустар эйиэхэ сэмэй буоларга уонна дьылҕа кыра да бэлэҕэр махтана үөрэнэргэ сүбэлииллэр. Бэс ыйын 15-30 күннэригэр – үп-харчы кыһалҕатын быһаарарга уонна туһалаах кэпсэтиилэри ыытарга тоҕоостоох кэм. Кытаат!

Игирэлэр

Нэдиэлэ саҕаланыыта үп боппуруоһунан ыкса дьарыктаныҥ, ол хаһааҥҥытааҕар да суолталанан турар. Иккиһинэн, бэйэ кыаҕын туһана, көрдөрө сатаа. Ылсыбытыҥ барыта ыпсан иһиэҕэр, үтүө түмүктээх буолуоҕар халлаан сулустара эрэнэллэр. Кимтэн да, туохтан да тутулуга суох буоларга дьулус. Бэс ыйын 23 күнүттэн саҕалаан ый бүтүөр диэри барыта этэҥҥэ буолан, тапталга уонна үчүгэй сынньалаҥҥа тардыһыаҥ.

Араак

Араактар соҕотохсуйбат үгэстээхтэр, онон, куһаҕан, баттыыр санаа киирдэҕинэ да, киэр илгэн кэбис! Таптыыр дьоҥҥун кытта этиһиини, мөккүөрү, туох да табыллыбат буолуутун бэйэҕэр тардыбат гына мөкү санааҕа баһыйтарыма. Кими эрэ сүтэриэм диэн куттанар түгэҥҥэр, төттөрүтүн, холкутуй, дьиҥ “бэйэҥ киһиҥ” син биир эйигинниин буолуоҕа. Үлэ өттүгэр саҥа саҕахтар, былааннар көстөллөр, ыһыктыныма, эппиэтинэстээх буол.

Хахай

Туһата суох дьонтон, олус уйуһуйууттан тэйэриҥ ордук кэмиҥ. Бигэ тирэхтээх буоларга, бэйэ күүһүгэр эрэнэ үөрэн. Ити барытыгар сыһыаннаах. Ис туругу күүһүрдэргэ онно туһааннаах кинигэтэ аах, лиэксийэлэргэ сырыт. Уопуттаах дьон эн салгыы хайдах сайдыахтаах суолгун арыйарга көмөлөһүөхтэрэ. Олус сылайыы, тыҥаан сылдьыы ыарыы төрүөтүгэр кубулуйуон сөп. Онон, сынньан, уоппускаҕа да барыаххын сөп этэ.

Кыыс Куо

Тус олоххор болҕой. Саҥардыы саҕаламмыт да, уруккуттан да баар сыһыан тургутукка түбэһэр кыаҕа улааппыт. Онон, сыһыаны тупсарар туһугар анараа аҥааргар соһуччу үөрт, күүппэтэх бэлэҕин бэлэхтээ, сэргэх айаҥҥа, сибидээнньэҕэ ыҥыр. Ыксалынан дьаһаныы сыыһаҕа тиэрдэр кутталлаах. Бэйэни албыннаныма, дьиҥ балаһыанньаны сөптөөхтүк сыаналыыр ордук.

Ыйааһыннар

Бу иннинэ оҥорбуккар барытыгар эппиэттиир кэмиҥ кэллэ. Буруйу эбэтэр эппиэтинэһи атын киһиэхэ көлбөрүтүмэ. Ити барыта – эн дьайыыҥ, үлэҥ түмүгэ. Тулуурдаах буоларга үөрэн. Чугас киһигиттэн сиэри таһынан болҕомтону эрэйэн эрэйдээмэ. Бэрт сотору орун-оннугар буолуо. Үлэҕэр, ылбыт эбэһээтэлистибэҕэр тугу эрэ наадалааҕы умнубат, көтүппэт гына, болҕомтоҕун күүһүрдэн биэр. Ол түмүгүттэн элбэх тутулуктаах.

Скорпион

Арамаантыкалыы сыһыан эйигин иилии эрийэн ылыыһы. Санааҕар, олох “ураты”, уруккуттан көрдөөбүт киһибин көрүстүм эбэтэр күүскэ таптаатым да диир гына, сонун билсиһии баар буолуох курдук. Ол гынан баран олус халлаанынан халаарбатыҥ ордук. Бастакы сыанабыл арыт сыыһа буолааччы. Иннинээҕи үлэҥ түмүгүттэн кынаттанан, күүскэр күүс эбиллибит. Бу кэмҥэ былааннаммыт кэпсэтии, бырайыак ситиһиилэнэр кыахтаах.

Охчут

Идэҥ эйгэтигэр үтүө уларыйыы көстөр. Урукку үлэҕин хаттаан туһанар түгэн тосхойууһу. Бу өрөбүлгэ арамаантыкалаах билсиһиигэ бэлэмнэн. Иккис өттүттэн, үлэҕэ-хамнаска тулуурдаах буолуу, бэйэни туттунар сатабыл, эбэһээтэлистибэни кэмигэр уонна чопчу толоруу ирдэнэр. Ону кыамматаххына, уһун кэмнээх иирсээҥҥэ, өйдөспөт түгэҥҥэ түбэһиэххин сөп. Дьыалабыай айан-сырыы, түргэнник ситиһиллэр дьыала табыллыыһы.

Чубуку

Көҥүлүҥ улаатар, талааныҥ сөпкө сыаналанар кэмэ. Уһук кэмнээх былааны торумнаа, өйүүр дьону көрдөө. Бу нэдиэлэ уустуга арай дьиэ кэргэн сыһыаныгар буолуон сөп. Эрэммиккин толорбокко эбэтэр эппиэтинэһэ суохтарын көрдөрөн хомотуохтарын сөп. Хамсаабат хапытаалга, оҕону иитиигэ, төрөппүтү кытта сыһыаҥҥа кыра иирсээн тахсыан сөп. Балаһыанньаны сытыырхатыма, хаҕыс сыһыаны сымнатарга дьулус. Чугас дьонуҥ буоллахтара.

Күрүлгэн

Бэйэҕэ эрэл күннэтэ улаатар. Үнүр табыллыбатах дьыалаҕын сөргүтэн, этэргэ дылы, “оҕуһу муоһуттан” ыллаххына, сыыһыаҥ суоҕа. Бэс ыйын 21-30 күннэригэр партнердардыын сыһыаны бөҕөргөтөргө үлэлэс. Сулустар дьайыылара араас, онтон эн санааҥ сытар, туруккун бөҕөргөт үөрдэр түгэннэргэ болҕой. Бэс ыйын 25-30 күннэригэр суолталаах көрсүһүү, айан, ону кытта кэнэҕэһин эйиэхэ көмөлөһүөх дьоннуун билсиһиэҥ.

Балыктар

Улахаҥҥа киирсэр гына сиппитиҥ-хоппутуҥ ырааппыт. Сулустар үпкэ ситиһиини мэктиэлииллэр. Буола турары билигин атыннык сыаналыыр туруктааххын. Таптал чааһыгар олоххо баай уопуттаах дьон сэҥээрдэллэр. Бэс ыйын 21-30 күннэригэр дьиэ кэргэҥҥин кытта бииргэ сынньанар туһунан толкуйдаа. 26-тан саҕалаан, үп туругун бөҕөргөтүнэргэ үлэлэс. Бэлэми күүтэн, олорунан хаалыма.Хой

Туһалаах билсиһии табыллар нэдиэлэтэ. Быһаарыныылаах уонна көхтөөх буол: халтайга хаалыа суоҕа. Суолталыыр дьоҥҥун өйөө. Өрөбүллэргэр чугас дьоҥҥор болҕомтолоох буол. Ыра санааны ылынаргар, онтуҥ туолар кэмигэр бэлэмэ суох буолбат гына үчүгэйдик толкуйдаа. Муҥутуур сүрүнэ диэбиккэр болҕой, оччоҕо барыта табыллыа. Өй-санаа өттүнэн уустугурдаххына, сүбэ ылар доҕоттордооххун.

Оҕус

Дьыалабыай сыһыаҥҥа күүскүн-күдэххин харыстаама. Биир идэлээхтэриҥ эйигин өйүүллэр. Салалтаҥ дьаныаргын бэлиэтии көрүө, бэл, үбүнэн өйүүр туһунан санаа киириэх курдук. Сонун дьарыкка интэриэстэнэн, онно оройгунан да түстэххинэ, киһи соһуйбат.

Бу бээтинсэҕэ – эн табыллар күнүҥ! Өрөбүллэргэр дьиэ кэргэҥҥин, чугас дьоҥҥун кытта буол. Холкутук сынньан.

Игирэлэр

Эн тугу баҕараргын ситиһэргэр Дьылҕа Хаан бэйэтинэн көмөлөһөр. Наадалаах көрсүһүүлэри былааннаа. Төһөнөн көхтөөххүн, дьулуурдааххын – соччонон үгүһү ситиһиэҥ. Тугу эрэ саарбаҕалыы санаатаххына, чопчулаһартан кыбыстыма. Бу нэдиэлэҕэ тапталга, атын дьыалаҕа да ситиһии күүтэр. Сулумах Игирэ тапталга билиниини истиэн сөп.

Чэппиэр – табыллар күнүҥ.

Араак

Олус түбүгүрэриҥ, уйулҕаҥ күүрбүтэ харахха быраҕыллар. Олус харбыалаһыа суох этиҥ. Сүрүн-сүрүнүгэр эрэ күүскүн уур. Хаачыстыбаҕа тардыс, үтүө уларыйыы күүттэриэ суоҕа. Иккис өттүттэн, карьераны тупсарынарга сөптөөх кэм. Материальнай балаһыанньа тупсар кыахтаммыт. Дьиэ кэргэҥҥиниин сынньан, доҕотторгунуун көрүс. Оҕолоргунуун сыһыан тупсуоҕа.

Хахай

Олоҕуҥ бары араҥатыгар үтүөнэн дьайар уларыйыы буолсу. Үчүгэй сонуну истииһигин. Кимиэхэ эрэ үлэ наадатынан, олорор сири уларытар наада тириэн сөп. Генеральнай убуорканы ыытарга, туһата суох бөхтөн-сыыстан ыраастанарга тоҕоостоох кэм. Оччотугар санаалыын чэпчиэҥ. Көмө көрдөөн кэллэхтэринэ, аккаастаама. Айылҕалыын алтыс. Бээтинсэ – ситиһиилээх күн .

Кыыс Куо

Табыллар нэдиэлэҥ. Таайан көрөр дьоҕургун эрэн. Суолталаах быһыы-майгы эбэтэр бэлиэ сонун күүтэр. Үлэҕэр кытаат, төлөбүрэ да куһаҕана суох буолуо. Доҕор-атас, кэллиэгэ көмөтө бу күннэргэ суолталаах. Олох-дьаһах өттүгэр бытаарыы көстөр да, кэм-кэрдии бу нэдиэлэнэн бүппэт. Кыаллыбатаҕына, кэнникигэ да көһүөн сөп. Доҕотторгун, дьиэ кэргэҥҥин кытта даачаҕа, ыраас салгыҥҥа сырыт, пикниктээ.

Ыйааһыннар

Суолталаах быһаарыыны ылыннаххына эрэ, табыллар түгэниҥ үөскүөх курдук. Онуоха ситэ толкуйдаабакка, быһымахтык быһыыланыма. Доҕотторгуттан биитэр кэллиэгэлэргиттэн сүбэ, көмө көрдүүртэн кыбыстыма. Сыыйа ситиһии бэйэтинэн сиэтиллэн кэлиэ. Улахан тиритиитэ-хорутуута суох барыта бэйэтэ бэйэтиттэн тахсан, табыллан иһиэ. Үп-харчы боппуруоһугар даҕаны куһаҕана суох. Санаа, турук – үчүгэй.

Скорпион

Тус олоҕу тосту уларытарга быһаарынарыҥ чугаһаатар чугаһыыр. Бэйэ үтүөтүн уонна кыаҕын киэҥ эйгэҕэ биллэрэр кэм кэллэ. Үлэҥ таһаарыылаах, төлөбүрэ да бэртээхэй буолар чинчилээх. Мэһэйдиир, туорайдыыр дии саныыргыттан босхолонон. Эбии дохуоттанары толкуйданарга табыгастаах кэм. Тапталлааххыныын элбэхтик алтыстаххына, кыайар-хотор баҕаҥ күүһүрүө. Өрөбүл – атыылаһарга табыгастаах күнүҥ.

Охчутъ

Үлэ эрэ үгүс да, эн чаҕыйбаккын! Идэ чааһыгар үрдүүргэ-үүнэргэ, үп өттүнэн кыаҕырарга эппиэтинэстээх кэм. Саҥа дьоннуун алтыһыы, дьыалабыай айан туһалыа, кэскиллээх саҕаҕы арыйыа. Дьыалабыай эйгэҕэ табыллыбат курдук санаммытыҥ, эрэллээх доҕор күөрэйэн, уустук балаһыанньаттан таһаарыа. Хас да сиргэ тэҥинэн кыттар наадата көстөр. Сөпкө быһаарыннаххына, ону холкутук кыайыаҥ.

Чубуку

Эйиэхэ көрсүһүү, араас түгэн, түбүк да элбэх. Онон, сылайбыт да курдук буолан ылыаҥ. Ураты болҕомтолоох буол, күүскүн-кыаххын аттаран туһан. Баараҕай былааҥҥын олоххо киллэрэр кыах көстөр. Бээтинсэ диэки кыһалҕа бэркэ диэн быһаарыллан, баҕарбытыҥ баар буолуо. Ыал дьоҥҥо сулустар кэрэ кэми түстүүллэр. Өрөбүллэргэ үтүө сонунун истиэҥ. Буолар уларыйыыга холкутук сыһыаннас. Кыыһырсыыны күөртээмэ, эйэни тутус.

Күрүлгэн

Карьера тупсарыгар тоҕоостоох кэм. Эбии үп-харчы, туһалаах этии киириэх курдук. Оҥоруохтааххын холкутук бүтэрэ-оһоро сырыт, бэлиэ түгэн күүттэриэ суоҕа. Барыта эн туһаҕар буолуо. Туора дьон сүбэтин бу күннэргэ истибэтиҥ ордук.

Сынньалаҥ күннэргэр дьиэлээхтэргин үөрдэр гына, соһуччу үөрүүлээх түгэни (сюрприһы) бэлэмниэ этиҥ. Дьоннуун алтыһартан туора туттума.

Балыктар

Күүһүҥ-күдэҕиҥ, дьаныарыҥ алтыһар дьоҥҥор тиийэ бэриллииһи. Баҕа санааны ситиһэр ухханыҥ, дьулууруҥ кэмниэ-кэнэҕэс ыралыыр түмүккэр тиэрдэр кэмэ чугаһаабыт. Онуоха доҕотторуҥ, чугас дьонуҥ көмөлөрө туһалыа. Өрөбүлгэ чуумпуран, чугас эргин кэмнээҕини былааннаа. Тус кистэлэҥи арыйарга тиэтэйимэ. Сорох өйдүө суоҕа, сорох ордугургуо. Эйэ дэмнээх сыһыаны тутус. Дьиэ кыылын ылар баҕалаахтарга, оруобуна сөптөөх кэм.Хой

Бу ыйга эн үтүө түмүгү ситиһэр кыаҕыҥ лаппа улахан. Табыллыы, ситиһии күүтэр. Онон, саҥа бырайыагы торумнаабыт, атын үлэҕэ көһөр баҕа баар түгэнигэр дьаархаммакка-куттаммакка быһаарыныаххын сөп. Марс, Юпитер планеталар үтүө харахтарынан көрөллөр. Дьэ, ол гынан баран ыгым, быһымах, ыксал-тиэтэл буолартан хайаан да туттун. Бу нэдиэлэҕэ үчүгэйдик былааннанан баран, 6-с чыыһылаттан олоххо киллэрэргэ ылсарыҥ ордук.

Оҕус

Бэйэҥ соҕотоҕун бүөмнээн сынньана, холкутуйа түһэриҥ ордук буолуоҕа. Ис туругу бөҕөргөтүнэргэ, медитациялыырга эйиэхэ сөптөөх күн-дьыл турар. Тапталлааххын кытта үп-харчы туһунан дьүүллэһэргэ табыгаһа суох кэм, өйдөспөт буолуу куттала улахан. Уопсайынан, үп кыһалҕатын быһаарарга ый иккис аҥаара ордук диэн сулустар этэллэр. Имиджкин уларытар, тугу эмэ атыылаһар баҕаҥ күүһүрүүһү.

Игирэлэр

Дьиэ кэргэҥҥин, аймахтаргын кытары сыһыаҥҥа бу күннэргэ ураты болҕомтолоох, тулуурдаах буол. Кинилэрдиин уопсай үлэни – өрөмүөнү, күүстээх убуорканы ыытары – тохтото түһэр ордук. Бэс ыйын 1-5 күннэригэр урут кыаллыбатах кыһалҕаны быһаарарга тоҕоостоох кэм. Ону кыайдаххына, саҥа идиэйэлэргин олоххо киллэрэриҥ ириэнэх арыыны быһар кэриэтэ судургутуйуо. Көхтөөх сынньалаҥ, айан, саҥа билсиһии үтүө өттүнэн дьайыа.

Араак

Күүс-кыах, доруобуйа да туруга мөлтөөбүт курдук сананыаххын сөп. Ол гынан баран, ол түмүгэр ис дуу, тас дуу хааччаҕы төлө көтүү кыаллар нэдиэлэтэ тосхойдо. Көҥүл тыына илгийэрэ субу кэллэ. Урут сананыаххын да куттанар дьыалаҕын кыайар кыахтаныаҥ. Чугас аймаххыттан ким эрэ өйүүрэ наада. Кинилэргэ эмиэ эн өйөбүлүҥ ирдэнэрин умнума. Элбэҕи ситиһэргэ тэтимириэх тустааххын. Сылаалааҕа туох буолуой, төлөбүрэ да ботуччу буолуо.

Хахай

Сэрэдэ, чэппиэр күннэргэ уу харчыгын эрэллээх сиргэ уура сырыт. Бу кэмҥэ улахан атыыны-тутууну ыытартан, иэс биэрэртэн, ордук доҕотторго, туттунар ордук. Бэчэрииҥкэни да бу нэдиэлэҕэ көтүтүөҥ этэ. Хаарыан сыһыаны буортулуур куттал баар. Көмө наада түгэнигэр олох эрэллээх партнердаргар, кэллиэгэлэргэр эрэ таҕыс. Бу күннэргэ саҥа билсиспит киһиҥ кэнэҕэһин олус туһалаах буолуон сөп.

Кыыс Куо

Эйигиттэн билигин күүстээх санаа, быһаарыныы ирдэнэр. Табах, арыгы курдук куһаҕан дьаллыкка ылларбыт түгэҥҥэр босхолонор туһунан толкуйдаа. Ый саҕаланыыта сыыһа дьаһаммат гына, барыга бары ураты болҕомтолоох буол. Көтүмэх сыһыан хаһан да үтүөҕэ тиэрдибэт. Дьэ, оттон 6-с чыыһылаттан саҕалаан, ый устата карьераны оҥосторго, салалтаны бэйэ тылыгар киллэрэргэ, саҥа дьыаланы саҕалыырга бэртээхэй кэм буолуоҕа.

Ыйааһыннар

Кыыһырса сылдьыбыт, өйдөспөт түгэн күөрэйбит ыалыгар бу нэдиэлэҕэ эйэлэһэр, уопсай тыл булар кыах лаппа улаатар. Айан-сырыы табыллыыһы. Ыраахтан сылдьар уонна сууту-сокуону кытта бэрдэ суох сыһыаннаах дьонтон дьалты тутун. Аат-суол алдьанара бэрт кэбэҕэс. Ылсыбыт дьыалаҕар эппиэтинэстээх буол.

Бу ыйга элбэх уларыйыы тахсар чинчилээх.

Скорпион

Сулустар доруобуйаҕын бөҕөргөтүнэргэ сүбэлииллэр. Быраастарга көрдөрүнэн, диагноһы быһаартаран, эмтэниини саҕалыыр ордук. Дьиэ кыылын ылыныан санааччыларга, дьэ, сөптөөх кэм. Үлэҕэ, биисинэскэ – барыта этэҥҥэ. Үп чааһа да куһаҕана суох. Тугуҥ эрэ тиийбэт курдук сананнаххына, дьиэҕин-уоккун өрө тарт, сууй-сот. Үтүө уларыйыы сибикитэ биллэр.

Охчут

Таптал, ыал сыһыанын өттө – туох да ааттаах үчүгэй. Кыыһырсыбыт да буоллаххытына, эйэлэһиэххит. Бэйэ бодону кыана туттар наада. Кыра аайы кыйыттыма. Ким эрэ тапталга билиниини истиэ. Табыллар нэдиэлэҥ. Дьону аҥаардастыы кириитикэлиир, сыыһаларын-халтыларын көрдүүр наадата суох. Төһөнөн кинилэргэ болҕомтолооххун, кинилэр эмиэ оннук сыһыаннаһыахтара.

Чубуку

Эйигин үүйэ-хаайа туппут кыһалҕалар сотору быһаарыллыахтара. Үлэҕэр көхтөөх буол. Элбэх бириэмэбин ылар диэн муҥатыйыма. Суолталаах үлэһит буоларгын сэмэй соҕустук көрдөрөртөн кыбыстыма. Иллэҥсийдиҥ да, дьиэни-уоту бэрээдэктииргэ сөптөөх кэм. Хаһаайыстыба, ыал боппуруостара судургутук кыаллыахтара. Аһыыр аскар болҕомтолоох буол.

Күрүлгэн

Тапталга ылларбыт күрүлгэннэр соһуччу үөрүүнү толкуйдуур, бэлэхтиир баҕалара улаатыа. Ол – иэйии бөҕөргүүрүгэр, саҥалыы тыыннанарыгар көмөлөһүө. Соҕотох күрүлгэннэргэ эмиэ быстах да буоллар романтикалаах сыһыан баар буолсу. Сэргэх айаҥҥа, сонун билсиһиигэ сөптөөх кэм. Уопсастыбаннай, көннөрү да үлэ чааһа – үчүгэй. Элбэҕи эрэннэрдэхтэринэ, олус итэҕэйимэ, бэйэ кыаҕар суоттаммыт көнө.

Балыктар

Элбэх сүүрүүлээх-көтүүлээх гынан баран, бэртээхэй нэдиэлэ үүннэ. Карьераны тупсарары ыралыыр түгэҥҥэр, ситиһиини илиититтэн сиэтэр кыах эйиэхэ бэриллэр. Үтүө, аламаҕай сыһыаныҥ үлэҕэ күөрэйэр сытыы түгэннэри холкутук намыратыа. Дьиэ кэргэниҥ сылаас сыһыаны эрэйэрин умнума. Соһуччу үөрүүнү бэлэхтээтэххинэ, ил-эйэ олохсуйуо, тыынар салгынныын холкутуйуоҥ. Өр ыралаабыккын атыылаһар кыах үөскүүһү.Хой

Элбэх киириилээх-тахсыылаах нэдиэлэ күүтэр. Үлэ да үгүөрү буолсу. Ол да буоллар, күөрэйэн тахса турар түбүгү төһө да сылайдаргын, түмүгэр бэркэ быһаарыаҥ. Саҥа билсиһии баар курдук. Субуотаҕа сынньана сатаа, ыалдьыттыы да барыаххын, бэйэҥ да ыҥыртыаххын сөп. Доруобуйа – этэҥҥэ.

ОҔУС

Сүрүн дьыалаларгыттан хайатын бастаан быһаараргын былааннаа. Күүс-кыах дэлэччи буолбут. Сүрүнэ, чугас дьонуҥ бырааптарын күөмчүлээбэт гына дьаһан. Ыгым, көтүмэх буолуу, быһымахтык дьаһаныы наадата суох, таах дьону хомотор куттал улахан. Бэйэҥ күүскэр эрэн. Таҥнарбыт дьону өйдүү, мөрөйдүү сатаабакка, судургутук сибээһи тохтоппутуҥ көнө.

ИГИРЭЛЭР

Барыта былааннаммытыҥ, санаабытыҥ курдук тахсан испэт да түгэнигэр сүөм түһүмэ. Үтүөнэн эрэ салайтар. Чугас дьоҥҥун алҕас хомоттоххуна, хайаан да алы гынаргын умнума. Эппиэтинэстэн чаҕыйыма. Быһаарылла илик кыһалҕаны туоратар гына, ыксаабакка толкуйдаа. Ол табылыннаҕына, карьера да тупсара ыраахтан буолбат. Тус олоххор да олус сэргэх нэдиэлэ үүннэ. Өрөбүллэргэ айан табыллыа.

АРААК

Көмө харчы эбэтэр үп эйгэтигэр сыһыаннаах бэртээхэй этии киириэх курдук. Тус олоххут да көнөн барыа, кыралаан уларыйыы баар. Дьыалабыай кыттыгас бырайыактарга үлэ үгүс бириэмэҕитин ылыаҕа. Иирсэ сылдьыбыт дьоҥҥутунуун уопсай тылы булуоххут. Эрэл күүһүрэр. Ол эрээри улаатымсыйарга, киһиргииргэ тиэтэйимэ. Ким эмэ көмө көрдөөтөҕүнэ, аккаастанан хомотума.

ХАХАЙ

Саҥа саҕалааһыннарга, дьэ, табыллар нэдиэлэҕит. Сэргэх көрсүһүү, эриэккэс этии киирдэҕинэ да көҥүл. Бэйэҥ кырдьыккын дакаастыыртан туттунума, тылгар киллэрэриҥ кэбэҕэстик кыаллыа. Арай дьиэ-уот үлэтэ тахсан быстыа суоҕун, санаабыккыттан уһун кэми ылыан сөп. Аһыыр аскар болҕой. Буортуйбуту, өр буолбуту тута бырах.

Өрөбүллэргин чугас дьоҥҥор аныырыҥ ордук.

КЫЫС КУО

Тус олоҕун туһунан кэпсии-ипсии, ыһа-тоҕо сылдьыма. Биир алҕас тылынан туох баар кистэлэҥҥин арыйар куттал баар. Айылҕаттан бэриллибит өтө көрөр дьоҕургун, ис кыаххын туһаныаҥ этэ. Тус олоххутугар быһаарыылаах түгэн баар курдук. Сулумахтар, ыал да дьон таптал уота сүрэххитигэр билигин да тыыннааҕын билиэххит. Төһөнөн үлэлиигин да, манньата-түмүгэ да биир оччо буолуо. Ыра санааҕыт олоххо киирэр кыаҕа улааппыт.

ЫЙАА¤ЫННАР

Өйгүт ууһа хаһааҥҥытааҕар да тупсубут нэдиэлэтэ. Эһиги сөпкө этэргитин, бэл, бу иннинэ улаханнык утарсар да киһигит билинэр кыаҕа улахан. Күүһүрбүт кыаххытын-уоххутун туһалаахха туһаайыҥ. Ол да буоллар олус инникини былаанныыртан туттунар ордук. Туора дьон сүбэтэ бу күннэргэ олус сөптөөх буолуоҕа диир уустук.

Олоҕу уларытар-тэлэритэр санаа киириэн сөп, олус үлүһүйбэккэ, үчүгэйдик толкуйдан.

СКОРПИОН

Иһинээҕи абааһыларгыт өрө туран, уу холкугутун тохтотор чинчилээхтэр. Баһыйтарымаҥ, бастаан бэйэҕит алҕастаргытын ырытан көрүҥ. Көрдөххө эрэ дуона суох курдукка болҕойдоххутуна, үтүө туруккут эргиллиэ. Кыраттан дуоһуйа, көтөҕүллэ үөрэниҥ.

Былаанныырга табыгастаах күн-дьыл турар. Чугас дьоҥҥутуттан үтүө түгэн (сюрприз) тосхойор кыаҕа улааппыт. Бээтинсэ – табыллар күҥҥүт.

ОХЧУТ

Сулустар эһигини араҥаччылыыр кэмнэрэ. Кимҥитигэр эрэ туора киһи кистэлэҥин бэйэҕэ тутар эбэтэр ис иһиттэн кыйыттан кэлиини тохтото сатыыр турук үөскүөн сөп. Киһи эрэ алҕаһыыр баҕайыта. Сүрүнэ, ону хатылаабакка, иннин диэки баран иһиэххэ. Эһиги үтүө сүбэһиккит, учууталгыт адьас аттыгытыгар сылдьар. Туох эмэ кыаллыбат түгэнигэр, атын өттүттэн киирсэн көр. Уопутуруоххут.

ЧУБУКУ

Бу нэдиэлэ тутаах режиссёрдара – эһиги. Кыралаан бутуллуу баар буолуо эрээри, хараабылы хайа диэки хайыһыннараҕыт да, ол диэки буолуохтара.

Эһигиттэн элбэх тутулуктаах. Бэйэ күүһүгэр эрэниҥ. Интэриэһинэй этии киириэн сөп. Тулуурдаах буолуу эмиэ ирдэнэр. Үлэни уларыппыт киһи диэн санаа киирдэҕинэ, тиэтэйбэккэ быһаарыныҥ.

КҮРҮЛГЭН

Уйулҕа өттүнэн холку уонна бэйэ күүһүгэр эрэллээх буолуу ирдэнэр. Хайаҕыт эрэ тапталыгар табыллыыһы. Сорох Күрүлгэҥҥэ карьера үрдүүр сибикитэ биллэр. Сүүрүк хоту устар, ээл-дээл буолар баҕаҕытын хам баттааҥ. Өрөбүллэргэ үчүгэйдик сынньанан, күүс-үөх мунньунаргыт мэһэйдиэ суоҕа.

БАЛЫКТАР

Санаа охсуһуута баар курдук. Доҕор сүбэтэ сөптөөх быһаарыныыны ылынаргар көмөлөһүө. Үчүгэй сонун өр күүттэрбэт чинчилээх. Бээтинсэҕэ интэриэһинэй дьыалабыай этии киирдэҕинэ, тута батыныма, кэнэҕэһин карьераҕар туһалыан син. Санааҕытыгар, күн-дьыл баран быстыбат курдук да, туох да уустугу сулустар көрбөттөр. Эрдэ илии таһынан аһаран испит дьыалаҕын билигин сөргүттэргин, үтүө түмүгү ситиһэр кыах лаппа улахаХой

Нэдиэлэ бастакы аҥаара бэрт интэриэһинэйдик ааһыа. Бу кэмҥэ сулумах хойдор болҕомтолоох буолуохтарын наада: сүрэхтэрин аҥаарын булан ылыахтарын сөп. Сэрэдэҕэ үлэҕит миэстэтин, дьиэҕитин сууйан-сотон, ыраастаан кэбиһиҥ. Бөҕү кытта араас көстүбэт моһоллортон-мэһэйдэртэн босхолонуоххут. Нэдиэлэ иккис аҥаарыгар улахан суолталаах тугу да былааннаамаҥ, иирсээҥҥэ киирэн биэримэҥ. Табыллар күҥҥүт – 9.

Оҕус

Нэдиэлэ 3 бастакы күнүгэр олоххутугар суолталаах араас түгэннэр көстөн ааһыахтара. Ол иһигэр, чугас дьоҥҥун кытта кыра кыыһырсыы, “романтикалаах” көрсүһүү, тапталга билинии... Онно холоотоххо, нэдиэлэ иккис аҥаара хобдох-курус соҕустук ааһыа. Өрөбүл күннэри тугу да гыммакка дьиэҕэр атаарбытыҥ бэйэҕэр ордук буолуо.

Табыллар күннэр – 10, 11.

Игирэлэр

Бу нэдиэлэҕэ тус олоххо сыһыаннаах элбэх түһүү-тахсыы күүтэр. Ол курдук, нэдиэлэ бастакы аҥаарыгар аймахтаргар, чугас дьоҥҥор тулуурдаахтык сыһыаннас, кыыһырсыма. Доҕотторгун кытта эмиэ элбэх өйдөспөт түгэн көстүө. Чэппиэртэн саҕалаан кыайыы-хотуу, ил-эйэ, саҥа билсиһии, “эрийсии”, кистэлэҥ иэйиилээх көрсүһүү күүтэр. Өрөбүл күннэргин сөбүлүүр дьарыккар туһаай.

Табыллар күннэр – 9, 12, 13.

Араак

Нэдиэлэ үс бастакы күнүгэр үпкэ-харчыга сыһыаннаах боппуруостары быһаара сатаа. Бу – саҥа дохуоту, сонун үлэни буларга, туһалаахтык билсэргэ бэртээхэй кэм. Чэппиэргэ-бээтинсэҕэ тапталга сыһыаннаах боппуруостарынан букатын дьарыктаныма. Ыал дьон эмиэ бу кэмҥэ тугу эрэ быһаарса, “кырдьыгы көрдүү” сатыыллара наадата суох, ол иирсээнинэн эрэ түмүктэниэ. Субуота — сонун билсии күнэ. Табыллар күннэр – 10, 11, 14, 15.

Хахай

Араас ыра санааны, идиэйэни олоххо киллэрэргэ бэрт кэм. Хахай күүһэ-кыаҕа, дьоҕура онно толору дьүөрэлэһэр. Үлэҕэ, тус сыһыаҥҥа барытыгар ситиһии эрэ аргыстаһыа. Нэдиэлэ ортото – “дохуот саҥа ыстатыйатын” тобуларга үчүгэй кэм. Өрөбүллэргэ чугас дьонуҥ онон-манан киирэн кыыһырда сатыахтара, онно киирэн биэримэ, туттуна сатаа.

Табыллар күннэр – 9, 12, 13.

Кыыс

Туохха да кыһаллыма, долгуйума, тугуҥ барыта табыллан иһиэ. Араас үөрүүлээх сюрприз бөҕө күүтэр, ол иһигэр, үтүө санаалаах дьону кытта элбэх алтыһыы. Ыал буоларга, кэскиллээх билсиини тэринэргэ, олоҕу уларытарга табыгастаах кэм. Үп-харчы боппуруоһа эмиэ кыайыы-хотуу көтөллөөх ааһыа. Өрөбүллэргэ доҕотторгун, чугас дьоҥҥун кытта “ньиргиэрдээх соҕустук” сынньан.

Табыллар күннэр – 10, 11, 14, 15.

Ыйааһын

Бу нэдиэлэҕэ ыйааһыннар бэйэлэрин эрэ буолбакка, тулалыыр дьоннорун олоҕор эмиэ үтүөнэн дьайыахтара, элбэх дьонноох-сэргэлээх сирдэргэ сылдьан чугас, интэриэһинэй доҕоттору булуохтара. Нэдиэлэ иккис аҥаарыгар өрдөөҕүттэн иитиэхтээбит ыра санааҕыт олоххо киириэн сөп. Өрөбүллэргэ маҕаһыыннарга сылдьан ону-маны атыылас. Ол матайдаабыт харчыҥ уон оччо буолан бэйэҕэр төннүөҕэ. Табыллар күннэр – 9, 12, 13.

Скорпион

Бэнидиэнньиккэ аһара ыһыллаҕас, дьалбаа-дьалаҕай буолан эрэйи көрүөҥ. Онон, суолталаах докумуону, харчыны сүтэрбэт курдук тэрин-дьаһан. Ол да гыннар, бука, тугу эрэ сүтэрэриҥ буолуо. Санаа баттыгар түспүккүн доҕотторуҥ, чугас дьонуҥ уоскутуохтара, бэттэх аҕалыахтара. Таарыйа, хантан эбии харчы буларгар сыаналаах сүбэлэри биэриэхтэрэ. Өрөбүллэргэ кыайыы эмиэ төннөн кэлиэ. Табыллар күннэр – 10, 11, 14, 15.

Охчут

Үлэҕэр ситиһии да, кыайтарыы да сиэттиһэ сылдьаллар. Бэнидиэнньиккэ араас инвестиция, саҥа дьыала арыйыытын туһунан толкуйдаабатаҕыҥ да ордук. Ити боппуруостарынан нэдиэлэ ортотугар дьарыктаннаххына – ситиһии аргыстаныаҥ. Нэдиэлэ иккис аҥаарын туохха да долгуйбакка холкутук атаар, туох да сонун син биир суох буолуо.

Табыллар күннэр – 9, 12, 13.

Чубуку

Үлэҥ боппуруостарыгар ылсарыҥ уолдьаспыт. Нэдиэлэ саҕаланыытыгар дьыалабыай актыыбынаһыҥ барыта үтүө түмүктэниэ. Арай, 12-с чыыһылаҕа үпкэ-харчыга сыһыаннаах тугу да гыныма. Бу – эн табыллыбат күнүҥ. Бу нэдиэлэҕэ саамай табыллар кэмиҥ – өрөбүллэр. Бу кэмҥэ эн тото сынньаныаҥ, күүс-күдэх ылыаҥ, интэриэһинэй көрсүһүүлэргэ сылдьыаҥ.

Табыллар күннэриҥ – 10, 11, 14, 15.

Күрүлгэн

Бэнидиэнньиккэ харчыны дуу, наадалаах докумуону дуу сүтэрэн кэбиһэр, кэллиэгэлэргин кытта иирсэр куттал баар. Дьиэҕитигэр да балаһыанньа онтон ордуга суох. Чугас дьонуҥ ньиэрбэҕэр дэлби оонньуур, “сыаналаах сүбэлэри” биэрбитэ буолан кыынньыыр чинчилээхтэр. Нэдиэлэ ортотун ол ылбыт истириэскиттэн босхолонууга аныаҕыҥ. Нэдиэлэ бүтүүтэ иирсээн, кыыһырсыы эмиэ “төннөн” кэлиэхтэрэ. Табыллар күннэр – 12, 13.

Балыктар

Нэдиэлэ бастакы аҥаара бэрт хобдохтук ааһыа. Бу күннэргэ туох да улахан суолталаах дьыаланы былааннаама. Ол кэриэтин, доруобуйаҕын көрүн. Наһаа үлэһит дьон эмиэ уоскуйа, тохтуу түһэллэрэ наада. Төһө да “дьоруойдуу” үлэлээбиттэрин иһин, ол туһата-көдьүүһэ кыра буолуо. Сыыйа, олох оннун булан барыа. Өрөбүл күннэргэ үлэҕэр туох эрэ саҥа көстүүнү киллэр.

Табыллар күннэр – 14, 15.Элизабет Сигал диэн уйулҕа үлэһитэ “олоххутун барытын былааннаан кэбиһимэҥ” диэн сүбэлиир. Кини этэринэн, “сарсын ону оҥоруом, биир ыйынан итини бүтэриэм, эһиилгэ диэри бу боппуруоһу быһаарыам...” диэн, күнү-дьылы барытын былаанныы сатыыр туох да үчүгэйэ суох.

Төһө да кыһаллыбытыҥ иһин син биир кыаллыбат дьыала элбэх. Онтон сылтаан, былаан туолбатаҕыттан киһи санаата самнар, бэйэтин мөлтөх, кыаҕа суох курдук сананар. Итини таһынан, олоҕун аһара былааннаан олорор киһи бэйэтин ситиһиититтэн үөрбэт, түргэн уонна сонун быһаарыныылары кыайан ылыммат, олохтон дуоһуйууну ылбат.Уонча сыллааҕыта Өймөкөөҥҥө командировкаҕа бара сылдьан, Винокуровтарга ыалдьыттаан турардаахпыт. Бу ураты ыал уонна кинилэр хоһуун ийэлэрин туһунан “Эдэр саас” хаһыакка суруйбутум. Дьиҥэ, ийэлээх аҕаларын туһунан туспа кинигэ да суруллуон сөп курдук. Төрөппүттэрэ иккиэн булчут, сылгыһыт дьон, оҕолоро улаатыахтарыгар диэри тыаҕа, сылгы базатыгар олорбуттара. Ийэлэрэ акка олорон, бөһүөлэккэ төрүү эрэ киирэрэ. 8 оҕолорун кытаанахтык, ол эрэн, олус сиэрдээхтик, үгэһи туттуһан, үлэни таптыырга иитэллэрин, айылҕа оҕолоро буолалларын хайгыы көрбүтүм. Дугуйдан оччолорго саҥа туран эрэр, курбалдьыйбыт уол этэ. Сүүрбэччэлээх эрэ эрээри, номнуо кэргэннээх, оҕолоох этэ.

Онтон бу сырыыга хоту дойду хоһууна Дугуйдан Винокуров балтараа сылы быһа саха атынан 8 тыһыынча биэрэстэни айаннаан, 17 эрэгийиэни уҥуордаан, номоххо киирэр сырыытын түмүктээн баран, “Саха сирэ” хаһыат эрэдээксийэтигэр кэлэн ыалдьыттаата.

— Дугуйдан, бу кэм устата айаны кэтээн көрө олорон, мин биири ыйытыахпын баҕарбытым. Бу балтараа сылы быһа дьонуҥ эйигин ыытан кэбиһэн баран, хайдах бэйэлэрэ эрэ олордулар?

— Дьиэ кэргэҥҥэ элбэх кэпсэтии, өйдөһүү түмүгэр быһаарыы ылынан, биир сүбэҕэ тиийдэхпит дии. Этэҥҥэ олоруохтара диэн эрэллээх этим. Бэйэлэрин эрэ соҕотохтуу хааллардым диэн санаарҕаабатаҕым, эбэлэрэ, эһэлэрэ күүс-көмө буолуохтара диэн эрдэттэн сүбэлэспиппит.

Балаҕан ыйын 19 күнүгэр ыал буолбуппут 11 сылын туолар. Кэргэним Катерина сиэстэрэ, балыыһаҕа үлэлиир. Кыыспыт Диана 11 саастаах, уолбут Дархан 9-таах. Биһиги ыал куоракка көһөн кэлбиппит син ыраатта. Оҕолорбут Үөһээ Бүлүү Намыгар эбэлэригэр олорон үөрэнэллэр. Ийэ кынным Анна Аркадьевна үтүөлээх учуутал, биһиги атахпытыгар турарбытыгар элбэхтик көмөлөспүт киһи. Билигин Дархан кылааһын салайааччыта.

— Оччоҕо олох да үс сиринэн арахсан олорбут эбиккит дии. Билигин бары бииргэ буолаҕыт?

— Үгүс эдэр ыаллар курдук, тыа сиригэр үлэ, дьиэ суох буолан, куоракка кэлбиппит. Манна да куортамнаан, элбэхтик көһө сылдьыбыппыт. Былырыын, дьэ, кыбартыыра атыыласпыппыт. “Прометей” оскуолата аһылыннаҕына, оҕолорбут кэлиэхтээхтэр этэ. Ону быйыл аһыллыбат быһыылаах.

Уолум көҥүл тустуунан дьарыктанар. Бүлүү умнаһын улуустарын чөмпүйүөнэ, өрөспүүбүлүкэ призера. Дьарыктаммыта биир сыл буолла. Кыыһым үҥкүүгэ сылдьар. Олоҥхо Ыһыаҕар кыттан, түһүлгэни киэргэппитэ.

Оҕону иитиигэ улаханнык куоттардыбыт дии санаабаппын. Куруук кинилэргэ барабыт, каникул аайы кэлэллэр. Уолбунаан Өймөкөөҥҥө оттуу, бултуу барабыт, бары онно сайылыыбыт. Күһүн, кыһын, саас эмиэ онно кэлэ-бара сылдьабын, аҕабар көмөлөһөбүн. Таксилыыр, туризмынан дьарыктанар этим.

— Сылгыһыт, булчут киһи, эн куоракка кэлэн тэһийэҕин дуо?

— Бастаан ыарахан этэ. Тыыныҥ-быарыҥ хаайтарар, наар бириэмэ сырсыыта ыгар. Онтон киһи син биир үөрэнэр. Киһи туохха барытыгар үөрэнэр харамай. Сатаабаппын диэн баран, туруо суохтаах.

— Дархаҥҥа бу айана тугу биэрбитэ буолуой?

— Элбэх үөрүүнү, умнуллубат түгэннэри биэрдэҕэ. Хаһан да көрбөтөх куораттарын, сирдэрин көрдөҕө. Ону-маны ыйытар аҕай этэ. Дьон бары кинини таптыыр, кэпсэтэр, улахан болҕомто ортотугар сылдьыбыта. Москваҕа улахан көрсүһүүлэргэ толлон турбакка, бэйэтэ кэпсэтэн, быһаарсан сылдьарын, дьон астынар этэ. Айаны тулуйуо диэн бигэ эрэнэрим. Кыра эрдэҕиттэн тыаҕа сылдьа үөрүйэх оҕо. “Оҕом сылайда, сынньан, бэйэм оҥоруом” диэбэт этим. Уһун күнү быһа ыҥыырга олорон, тэҥҥэ айаннаан кэлээт, сыппат-олорбот, балааккатын тардан, аһын-үөлүн бэлэмнээн барара. Уол оҕону аҕата илдьэ сылдьан, бэйэтин холобурунан үөрэтэр. Киниэхэ бу айан олоҕор умнуллубат уруок буолбут буолуохтаах.

— Оттон кыыһы иитии уратылаах дуу?

— Кыыһы атаахтатан, таптаан иитиэххэ наада. Барытын көҥүллээн, төбөҕө таһааран диэн буолбатах. Атаахтатыы диэн – тапталгын көрдөрүү. Кыыс оҕо аҕатыгар бастакы миэстэҕэ турара буолуо. Мин кыыспын уолбунааҕар атаахтатабын.

Оҕону мөх да мөх буоллахха, өсөһөр. Кыратык атаахтатан, доҕордуу курдук буоллахха, оҕо аһыллар, итэҕэйэр. Оҕо син биир мөҕүллэр, ону тута ыйытабын: “Билэҕин, туохтан мөҕүллүбүккүн?” Холобур, мөҕөөт да, аһынан, атаахтатан бардахха, кини буруйун билиммэт, билбэт. Онон туохтан мөҕүллүбүтүн быһааран биэрэҕин, үчүгэй-куһаҕан диэни араараҕын. Мөҕөн баран, кыра бириэмэҕэ оҕону тыыппаккын, сырыттын, толкуйдаатын.

— Кэргэниҥ эн саамай өйүүр киһиҥ?

— Оннук. Бу айаҥҥа элбэх долгуйууну ааспыт киһи кини. Ойохпор наһаа махтанабын, өйдөөн, өйөөн, хас биирдии тылбар сөпсөһөн, бу барыта табылыннаҕа. Онон икки өттүттэн толору өйдөһөбүт. Дьиэ кэргэн биир ситим, биир киһи, биир хамаанда курдук буолуохтаах. Тэҥ толкуйдаах, идиэйэлээх, биир өйдөбүллээх. Кини тугу да оҥордун, эн өйүөхтээххин, эн тугу да оҥор, кини эмиэ өйүөхтээх.

Иркутскайга дьонум кэлэн, Саҥа дьылы көрсүбүппүт. Онтон Новосибирскайга, Казаньҥа, Москваҕа кэлэ сылдьыбыттара. Москваҕа дьиэ кэргэнинэн ый кэриҥэ сырыттыбыт. Улахан куораты көрөн, күүлэйдээн, сынньанан, наһаа үчүгэйдик сырыттыбыт. Бары көмөлөспүт дьоҥҥо наһаа махтанабын…

Саха буоларбынан киэн тутуннум

— Оҕолоргун иитэргэр ханнык быраабылалары тутуһаҕын?

— Урукку кэмҥэ холоотоххо, билигин оҕону иитии кытта уларыйда, ыараата. Аныгы кэмҥэ интэриниэт дьайыыта улахан. Барытын дьүөрэлиэххэ наада. Холобур, төлөпүөнү былдьаан ылар кыаҕыҥ суох: оҕо син биир олоҕу кытта тэҥҥэ хардыылыахтаах. Ол быыһыгар мөҕүттэбит: “Төлөпүөҥҥэ киирэн баран сытаҕын, тугу да гыммаккын” диэн. Итини хайдах эрэ дьүөрэлээн, ортотун булан иитэр үчүгэй дии саныыбын.

Ол иһин дьиэ иһигэр быраабыла олохтуубун: бачча чаас төлөпүөннүүгүн, онтон дьиэ үлэтин оҥороҕун, бу кэмҥэ күүлэйдиигин диэн. Үөрэҕэр уонна дьарыгар бириэмэтин аттаран, кыраапык оҥорон биэрэҕин. Оччоҕо дьиссипилиинэлэнэр, бэрээдэктэнэр. Билигин оҕолору спорт өттүгэр сыһыарыахха наада. Спорт киһи майгытын хатарар. Оттон спорка сыстыбатах оҕолор бэйэлэрин истэригэр хаайтаран хаалаллар.

Үгүс эдэр төрөппүт, оҕото ытаата да, төлөпүөнү туттаран кэбиһэр. Ити, дьиҥэр, киниэхэ элбэх бириэмэни биэрэр, ол эрэн, оҕоҕун туохха да үөрэппэккин, кэпсэппэккин. Оҕо уоскуйан, бэйэтэ-бэйэтигэр олорор. Онтон сылтаан, бэйэтигэр хаайтаран барар, төбөтүн иһигэр туох-туох буккуллуу барара буолла? Бары нууччалыы, омуктуу саҥараллар, онон төрөөбүт тылын умнан барар. Ханнык да тылынан бэйэтин санаатын кыайан эппэт буолар, буккуллан хаалар. Мин санаабар, итиннэ “төлөпүөн иитиитэ” улаханнык оҕуста.

Онон оҕолорбор биир быраабылам: “дьиэҕэ кэллигит да, сахалыы эрэ саҥараҕыт” диэн. Таһырдьа тахсан, дьэ, нууччалыы саҥарыҥ, тоҕо диэтэр, нууччалыы, омуктуу эмиэ кэпсэтэ үөрэниэххэ наада диибин.

Биһиги көлүөнэ тылбытын биэрбэтэхпитинэ, оҕолорбут онтон кэлэр көлүөнэҕэ тугу да тиксэрэллэрэ суох буолуо. Маннык тэтиминэн бардахха, 2-3 көлүөнэнэн баччааҥҥа диэри илдьэ кэлбит тылбыт сүтэр.

Сахалыы тыллаах буоллаххына, эн омук быһыытынан тирэхтээх буолаҕын. Бэйэтэ тыллаах омук таһыма үрдүүр, култууратын илдьэ хаалар. Айаннаан иһэн, национальнай да өрөспүүбүлүкэлэргэ дьоҥҥо кэпсээтэхпинэ, олус сөҕөллөр этэ: “Бары сахалыы эрэ саҥарабыт, оскуолаҕа сахалыы үөрэтэбит, бары улуустар өйдөһөбүт” диэн. Кинилэргэ бу суоҕуттан бэйэм сөҕөрүм.

— Ыраата сылдьан, киһи саха буоларынан киэн туттар дуу?

— Айаннаан иһэн, саха буоларбынан олус киэн туттар этим. Тоҕо диэтэр, дириҥ историялаах, улуу өбүгэлэрдээх, туспа тыллаах-өстөөх, култууралаах, үгэстэрдээх омук сыдьаана буоллаҕым. Хас биирдии эрэгийиэҥҥэ, улахан куоракка киирэн, саха норуотун, култууратын, сылгытын туһунан лиэксийэ ааҕарым.

“Сылгыбыт ынах курдук буолла”

— Бу маннык айанныыр санаа хаһан уонна тоҕо киирбитэй?

— Саха аттарын тургутар санаа миэхэ 4 сыллааҕыта киирбитэ. Икки сыл аттаах туризмынан дьарыктаммытым. Англия, Австралия, Саҥа Зеландия, Франция курдук дойдулартан сылгынан дьарыктанар туристар кэлэн көрөн, саха атыттан саллаллар этэ. Сахалар наһаа тулуурдаах туспа боруода сылгылаах эбиккит диэн сөҕөллөрө. Интэриниэккэ көрдөххө, бэрт аҕыйах информация баар. Ол иһин саха сылгытын кыайыыта, ситиһиитэ бигэргэннин, аан дойдуга элбэх киһи биллин диэн маннык айаҥҥа туруммуппут.

Күтүөтүм Мичил Неустроевтыын бастаан айанныырбытыгар Хаастаах, Хоҥор, Айан, Сунтаар диэн түөрт аттаах этибит. Хомойуох иһин, Красноярскайга тиийэн, Айаммыт эчэйэн, өлөн хаалбыта. Онтон Сунтаарбыт Новосибирскайга чугаһаан иһэн, хаппыт мутукка аҥаар хараҕын тэспитэ. Ол иһин Мичил атын илдьэ төннүбүтэ.

Новосибирскайтан Казаньҥа диэри соҕотох айаннаабытым, онтон уолум кэлбитэ. Иккиэн 700 килэмиэтири икки нэдиэлэ айаннаан Москваҕа тиийбиппит. Онон Хаастаах уонна Хоҥор Өймөкөөнтөн Москваҕа тиийэ туйахтарынан суолу кэмнээн, айаннаан тиийдилэр. Саха ата тулуурдааҕын, күүстээҕин дакаастаатылар.

— Уһун айан кэнниттэн, бэйэҕэр туох түмүктэри оҥоһуннуҥ?

— Аттарым тиийиэхтэрэ диэн билэр этим. Көрүүтүн-харайыытын, аһатыытын эрэ кыайыахха наада этэ. Айан кэннэ киһи олоҕу, инникитин көрөрө олох атын буолар. Арассыыйа 17 эрэгийиэнин ааһан, араас дьоннуун алтыһан аастаҕым. Бары куораттар уратылаахтар, ханна эрэ дьадаҥытык, ханна эрэ байылыаттык олороллор. Дьон сыһыана да араас буолар. Үксүгэр үчүгэйдик сыһыаннаһаллара. Дьону кытта алтыһан, бэйэҥ санааҕын этэ үөрэнэн, олоҕу көрүүҥ тосту уларыйар. Бу иннинэ ыраах тэлэһийбэтэх, Саха сириттэн тахсыбатах киһибин.

Туох да буоллун, сыыспыт да буол, кэмсиниэ суохтааххын диэн өйдөөтүм. Кэмсинэн, бэйэҕин эрэ кэбирэтэҕин. Чэ, буолуохтаах буолбут диэн, олорон толкуйдуу түһэн баран, инниҥ диэки баран иһэҕин. Аныгыскыга атыннык дьаһанаҕын.

— Саха сиригэр тэҥнээтэххэ, дьон хайдах олорор эбитий?

— Национальнай өрөспүүбүлүкэлэргэ үчүгэйдик, чөкө, ыраас баҕайытык олороллор эбит. Бурятия, Башкортостан, Татарстан, Чувашия буоллун. Оттон сорох уобаластарга быраҕыллан эрэр эргэ дэриэбинэлэр элбэхтэр.

Киһи хомойоро диэн, ханна да тиий, тыа хаһаайыстыбатыгар эдэр дьон сыстыбат эбит. Көрсүбүт сылгыһыттарым, кырдьаҕастар бары ону үҥсэргииллэр. Миигин көрөн сөҕөллөр, 30 саастаахпын диэтэхпинэ, итэҕэйбэттэр, сүүрбэччэлээх оҕо курдук көрөллөр.

Биһиэхэ эмиэ оннук кыһалҕа баар диэн кэпсиибин. “Ону хайдах гыныахха сөбүй?” диэн бэйэбиттэн ыйыталлар. Үчүгэй хамнастаах үлэ миэстэтин тэрийиэххэ, ыччат тардыһарын курдук, субсидия көрөн дуу, хайдах дуу, усулуобуйа оҥоруохха наада. Дьиҥэ, сылгыга, сүөһүгэ тардыһар элбэх уолу билэбин, ол эрээри, наар усулуобуйа суох диэн туорууллар.

Билигин аан дойду үрдүнэн сылгыны көрүү уларыйан турар. Саха сиригэр да сылгыбыт барыта дьиэ таһыттан ырааппат, кыһыннары аһатыллар ынах курдук буолла. Ити мин тус санаам. Ол эрээри, сылгыһыттар өйдүүллэрэ буолуо.

— Тоҕо маннык буолла?

— Биһиги көлүөнэҕэ кэлэн төрүт үгэс быстыбыт быһыылаах. Холобур, эдэр дьон үүтээн туттан, ыраах тыаҕа олоруохтарын баҕарбаттар. Аҕа көлүөнэ оҕолорун сүөһүгэ, сиргэ сыһыарбатахтар. Наар сылааска, сибээскэ тардыһар буоллубут, төлөпүөнтэн тэйбэппит, куолулуу-куолулуу сыт да сыт. Биһиги сүрэхпит суоҕуттан сылгыларбыт итинник буоллулар. Ити бүтүн Саха сирин үрдүнэн баар улахан кыһалҕа.

Ол эрэн, сылгыны иитиигэ барыларын баһыйан иһэбит дии саныыбын. Сылгыбыт элбэх. Биһиги култуурабыт сылгыны кытары ситимнээх, онтубутун тутан хаалбыппыт. Атын омуктарга ону кэпсииргэ да киэн туттаҕын. 180 тыһыынча сылгы баар, төбөтө аҕыйаабат, элбии турар диэтэхпинэ, сөҕөллөр. Сылгыбыт симэлийдэҕинэ, сахалар норуот быһыытынан сүтэбит дии саныыбын.

Москваҕа ыһыах кэмигэр.

Эр киһи мөлтөөтөҕүнэ, норуот мөлтүүр

— Билиҥҥи кэмҥэ эр дьон мөлтөөтө, дьахтар өрө таҕыста дииллэр. Эн санааҕар, аныгы саха эр киһитэ хайдах буолуохтааҕый?

— Аан дойду үрдүнэн эр киһи айылҕаттан бэриллибит дьиҥнээх дьарыгыттан тэйдэ, оруола уларыйда. Урукку курдук кини булчут-балыксыт, сэрииһит, дьиэ кэргэнин аһатар булааччы-талааччы буолбатах. Барытыгар хааччах элбэх.

Аныгы эр киһи ойоҕун кытары иһит, таҥас сууйан, дьиэ да хомуйан тэҥҥэ үлэлиэхтээх дии саныыбын. Иккиэн тэҥҥэ үлэлииллэр, харчы өлөрөллөр, ол кэнниттэн ойоҕо кэлэн эбии үлэлиир: ас астыыр, дьиэ хомуйар, оттон эр киһи “дьахтар үлэтэ” диэн баран сытыахтаах дуо?

Мин дьиэ да хомуйабын, ас астыырбын олус сөбүлүүбүн. Ол гынан, дьахтартан баттанным дии санаммаппын. Эр киһи санаатынан да, эт-хаан өттүнэн да быдан күүстээх, тулуурдаах. Ол иһин дурда-хахха, дьиэ кэргэн аҕа баһылыга буолар буоллаҕа. Эр киһи үчүгэй туруктаах буоллаҕына, дьиэ кэргэҥҥэ барыта үчүгэй буолар. Дьиэ кэргэн нус-хас олохтоох, сарсыҥҥыга эрэллээх буоларын барытын эр киһи оҥорор. Онно үчүгэй, өйдүүр дьахтар баар буоллаҕына, дьиэ кэргэн биир организм курдук үлэлиир. Хас биирдиилэрэ бэйэлэрин оруолларын толороллор. Дьахтар син биир эр киһи оруолун толорбот, бу айылҕаны утары барыы буолар. Онон бэйэ-бэйэлэрин ситэрсэн биэриэхтээхтэр, өйөһөн-өйдөһөн олоруохтаахтар. Эр киһи мөлтөөтөҕүнэ, норуот эмиэ мөлтүүр.

— Билиҥҥи кэмҥэ ылбычча киһи санаммат, саха эр киһитин хорсун быһыытын көрдөрдөҕүҥ дии. Бэйэҕин дьоруой курдук сананаҕын дуо?

— Эдэр көлүөнэҕэ холобур буолуохпун баҕарабын. Ол эрээри, дьонтон үрдүктүк сананыахпын баҕарбаппын. Оҥоруохтаахпын оҥордум дии саныыбын, норуотум уонна сахам сылгытын туһугар.

— Бу кэнниттэн саха сылгытыгар сыһыан уларыйыа дуо?

— Уларыйдын диэн бу айаным аастаҕа дии. Билигин элбэх бырайыактар, идиэйэлэр бааллар. Нууччалыы эттэххэ, “подвиг якутской лошади еще не закончился”. Өссө да иһиллиэҕэ – саха сылгыта тулуурдааҕа, күүстээҕэ, кыанара.

Аттар туохтан санааргыыллар?

— Сылгылар туруктара үчүгэй?

— Оһуобай. Хайдах барбыттара да, оннук туруктаах кэллилэр. Бастаан санааргыыр курдук этилэрэ. Аттар эмиэ киһи курдук толкуйдууллар, үөрэллэр-хомойоллор, саҥарбат эрэ буруйдаахтар. Көрөөт да, тута билэҕин, бу ат туохтан эрэ санаарҕаабыт, тугу эрэ толкуйдуур, оттон бу сылгы тугу эрэ гынаары гынна, күнү быһа хаппырыыстыыр буолла диэн.

— Кинилэр туохтан санааргыыллара буолуой?

— Дойдубутуттан тэйдибит диэн, эбэтэр, эмиэ куйаас күн үүннэ диэн санаарҕаан турар буолаллар. Ардах түстэҕинэ, үөрэллэр. Киһи тылынан эппэт, көрөн билэҕин, ис имҥинэн сэрэйэҕин. Сылы сыллаан бииргэ сырыттахха, аттары кытары биир ситим үөскүүр. Туга эрэ ыалдьарын эмиэ көрөн билэҕин.

Саха сылгыта ыарыытын туох да эмэ суох бэйэтэ аһардар ээ. Эми испэт дьон эмиэ бааллар, туохтара да ыарыйдын, аһардан кэбиһэллэр. Холобур, айаҥҥа, инчэҕэй эттээх киһи, тугум эрэ ыарыйдаҕына, “нурофен” эрэ иһэбин. Киһи бэйэтин санаатынан эмтэнэр быһыылаах: “бу табылыакканан үтүөрэбин” диэн бэйэҕин итэҕэтэн кэбиһэҕин. Аптечка баара да, биирдэ да хостоммотоҕо.

— Дойдуларыгар кэлэн, дьэ, аттарыҥ төһө үөрдүлэр?

— Оо, үөрүү-көтүү бөҕө. Сөмөлүөттэн түһэрээт, Үс Хатыҥҥа илдьибиппит. Онно тиийэн, өрүтэ ыстаҥалаан, оонньохолоон, сүүрүү-көтүү, күөлэһийии бөҕөлөр. Дойдулара салгынныын атын буоллаҕа. Аҕыйах күнүнэн Өймөкөөҥҥө илдьиэхпит. Онно тиийэн дьиҥнээхтии күөлэһийиэхтэрэ турдаҕа. Мантан кыһын эмиэ туох эрэ бырайыагы толкуйдаан, ити аттарынан айаҥҥа турунуохпутун сөп. Билигин да саастара эдэр, күүстэрин-уохтарын үгэнигэр сылдьаллар.

Дугуйдан ийэлээх аҕатын, кэргэнин, оҕолорун, күтүөтэ Мичили кытта.

“Биһигини уратытык ииппиттэрэ”

— Бу айаҥҥа ийэлээх аҕам кылааттара эмиэ баар. Барыбытын сылгыны таптыырга үөрэппиттэрэ, маннык айаны кыайарга ииппиттэрэ. 4 саастаахпар Өймөкөөнтөн Хабаровскайга атынан илдьэ бара сылдьыбыттаахтар.

Дьэ, аҕабар тиийэн, эппитим: “Мин бардым. Миэхэ икки ат наада”. Аҕам: “Ханна бардыҥ?” Мин: “Таах, Москваҕа дьаарбайа, ханна тиийэн тохтуурбун билбэппин”. “Быһаарыммыт киһи бардаҕыҥ” диэн буолбута. Үчүгэйэ диэн, дьонум киһи тус олоҕор кыттыспаттар, төбөлөөххүн, бэйэҥ билэҕин дииллэр. Айан кэмигэр төлөпүөнүнэн кэпсэтэ турбуппут. Ийэм долгуйара, аҕам ыйытыыта: “Аттар хайдахтарый?” диэн буолара.

Биһигини букатын атыннык ииппиттэрэ. Оҕо эрдэхпинэ, аҕам миигин хаһан да сыллаабатаҕа, ымманыйбатаҕа. Билигин да илии тутуһан эрэ дорооболоһобут. Ол курдук атаахтаппат этэ, ол оннугар атыннык – көмпүүтэр, массыына бэлэхтээн атаахтатара. Эн үлэҕин сыаналыыр, оччоҕо өссө кыһаллан, үчүгэйдик оҥороҕун. Ыарахан түгэҥҥэ түбэстэхпинэ, толкуйдуубун: аҕам хайыа этэй, ийэм туох диэҕэй? Маннык гыннахпына, ийэлээх аҕам үөрүөхтэрэ диэн баран, быһаарынабын.

Аҕам ханна да тиий, барытыгар махтана сырыт диэн үөрэтэрэ: айылҕаҕар, уоккар, күҥҥэр, дьоҥҥор… Киһи сатаабата суох диэн өйдөбүлү күүскэ иҥэрбитэ. “Сылайдым” диэн тылы букатын абааһы көрөр. Истэн турдаҕына, хаһан да итинник диэччибит суох. Киһи бэйэтин аһыммыта буолан, сатаабаппын, сылайдым диэн бэйэтин мөлтөтөн кэбиһэр. Ылсан истэххинэ, барыта табыллан иһэр ээ.

Онон ийэлээх аҕам үөрэппиттэрин оҕолорбор тиэрдэргэ кыһаллабын. Утум салҕанар…

Ангелина Васильева, «Саха сирэ» хаһыат», edersaas.ru

Хаартыска: суруйуу дьоруойун архыыбыттан.Ааспыт XX үйэҕэ саха норуотун талааннаах уонна биллиилээх учуонайдарыттан биирдэстэринэн уһулуччулаах историк, история билимин дуоктара, профессор Георгий Прокопьевич Башарин (21.03.1912-18.04.1992) этэ.

1938-1992 сылларга кини араас дуоһунастарга үлэлээбитэ уонна науканан утумнаахтык дьарыктаммыта. Сүрүннээн 1630- тус сыллартан 1917 сылга диэри Саха сирэ социальнай-экэнэмиичэскэй сайдыытын, сахалар норуот быһыытынан материальнай уонна духуобунай култууралара сайдыытын, саха литературатын историятын, саха норуотун фольклорун, историография боппуруостарын, историческай наукалар методологияларын уонна философскай төрүттэрин, уо.д.а боппуруостары чинчийбитэ, үөрэппитэ. Кэлин Саха сиригэр 1921-1925 сылларга үөскээбит уопсастыбаннай-бэлитиичэскэй балаһыанньаны үөрэппитэ итиэннэ ырыппыта.

Учуонай таһаарбыт үлэлэрин тула араас элбэх научнай мөккүөрдэр, утарсыылар, араастык сыаналааһыннар, үҥсүүлэр 1943 сылтан 1991 сылга диэри барбыттара. Профессор бары үлэлэрэ марксистскай-ленинскэй методология көрдөбүллэринэн формационнай, кылаассабай уонна партийнай бириинсиптэри тутуһан суруллубуттара. Ол да үрдүнэн суолталарын сүтэрэ иликтэр: историяҕа буолбут сабыытыйалар, чахчылар, бырассыастар, дааталар уларыйбаттар, кинилэр миэстэлэрин уонна оруолларын сыаналааһын, онно олоҕуран оҥоһуллубут түмүктэр эрэ кыратык уларыйыахтарын сөп.

ХОЛУННАРА САТААЧЧЫЛАР БИЛИГИН ДА БААЛЛАР…

Ол эрээри туох барыта бириэмэлээх, кэмнээх-кэрдиилээх, сыыйа умнуллар. Ону туһанан саха историктарын уонна суруйааччыларын хаттаан холуннарааччылар баар буоллулар. Кинилэртэн биирдэстэрэ “улуу эдэр историк” (бу “Туймаада” хаһыат сыанабыла) Лазарь Рожин маннык суруйар: “Г.П.Башарины Ленинскэй бириэмийэҕэ, ССРС НА чилиэн-корреспонденын аатыгар, Социалистическай Үлэ Дьоруойугар түһэрэ сылдьыбыттара. Онно барытыгар аккаас биэрбиттэрэ. Тоҕо диэтэххэ, кини биир да боччумнаах үлэтэ суох”. (“Туймаада”. 17.11.2016.-№ 331). Ис дьиҥэр тугу да билбэт “маннык улуу историктар” бигэргэтиилэрэ норуот өйүгэр-санаатыгар олохсуйан хаалыахтарын сөп диэн санааттан, мантан аллараа биһиги профессор Г.П.Башарин сүрүн үлэлэрин ааҕааччыларга кылгастык быһааран биэриэхпит. Таарыччы ити ылбатах ааттарыгар түһэрии ханнык быһыыга-майгыга буолбутун эмиэ кырдьыгынан кэпсиэхпит.

1.“История аграрных отношений в Якутии (60-е годы XVIIIсередина XIX вв.) -М. 1956 -428 стр. (Иккис таһаарыы:”История агараных отношений в Якутии (XV-сер. XIXвв.) — т.1-М.,2003- 448стр.- т.2-М..2003-520стр.). 1950 сыл бэс ыйын 5 күнүгэр Г.П.Башарин бу тиэмэҕэ Москваҕа докторскай диссертацияны көмүскээбитэ. ССРС Уралтан илин өттүгэр олохтоох омуктартан наука маҥнайгы дуоктара баар буолбута. Ол эрээри, кини сотору кэминэн национализмҥа буруйданан, наука кандидатын уонна дуоктарын истиэпэннэрэ сотуллубута. Ол эрээри нуучча уһулуччулаах учуонайдара туруорсаннар уонна өйөөннөр 20.12.1956 с. Георгий Прокопьевич бу үлэтинэн Москваҕа докторскай диссертациятын иккистээн көмүскээбитэ. Дьэ, манна кырдьык кыайыыта, наука өрөгөйө буолбута. Башариҥҥа наука дуоктарын истиэпэнэ иккистээн иҥэриллибитэ.

1957 сыллаахха Ленинскэй бириэмийэ ыстаатыһа хаттаан чөлүгэр түһэриллибитэ. Ол иһин История институтун Учуонай сэбиэтэ Г.П.Башарин үлэтин (кинигэтин) Ленинскэй бириэмийэҕэ түһэриэххэ сөп диэн мэктиэлээбитэ. Ол эрээри араас биричиинэлэринэн бу уһулуччулаах үлэ Ленинскэй бириэмийэ ҕэ түһэриллибит үлэлэри дьүүллүүр уонна аныырга мэктиэлиир хамыыһыйаҕа кыайан туттарыллыбатаҕа.

2.“Некоторые вопросы историографии вхождения Сибири в состав России”. — Якутск, 1971.-136стр. Бу дьоҕус кинигэҕэ Сибиир Арассыыйа састаабыгар киирбит историятын үөрэппит учуонайдар үлэлэрэ ырытыллыбыта. Түмүгэр, Г.П.Башарин ыраахтааҕылаах Арассыыйа Сибиири сэриилээн ылбыта уонна бэйэтигэр холбообута диэн бигэргэтии сыыһа диэбитэ. Кини Сибиир Арассыыйаҕа саҥа сирдэри географическай арыйыы, кинилэри хаһаайыстыбаннай баһылааһын (освоение) кэнниттэн улахан сэриилэһиитэ, утарсыыта суох киирбитэ (вхождение) диэн дакаастаабыта. Ол эрээри Новосибирскай учуонайдара (онно эбии Ф.Г.Сафронов) — присоединение Сибири (в т.ч. Якутии), Г.П.Башарин – вхождение Сибири (в т.ч.Якутии) диэн терминнэри туттуулара тохтооботоҕо. “Присоединение” диэн термин туох куһаҕаннааҕый диэн ыйытыыга Георгий Прокопьевич маннык хоруйдуура: “Присоединение дииллэр, ол гынан баран бары истэригэр “завоевание, насильственный захват, насильственное присоединение” диэни саныыллар уонна өйдүүллэр”, — диирэ.

3. “Три якутских реалиста — просветителя (из истории общественной мысли дореволюционной Якутии)” — Якутск,1944.-149 стр. БСК(б)П Саха сиринээҕи тэрилтэтин бюротун 06.02.1952 с. уурааҕынан бу кинигэни антинаучнай, антимарксистскай уонна буржуазнай-националистическай ис хоһоонноох диэннэр Саха АССР бибилэтиэкэлэриттэн төттөрү хомуйан ыланнар уоттаабыттара. Кинигэ иккистээн 1994 сыллаахха бэчээттэммитэ. 1952-1991 сылларга саха норуотун, кини интэлигиэнсийэтин буржуазнай национализмҥа буруйдааччылар наар бу кинигэҕэ сигэнэллэрэ. Г.П.Башарин уо.д.а. саха учуонайдара быһааралларын, өйдөтөллөрүн төрүт ылымматтар уонна истиэхтэрин да баҕарбаттар этэ: “Башарин кинигэтэ баар. Бүттэ. Атын туох да наадата суох. Сахалар националистар”, — дииллэрэ.

4. “Социально-экономические отношения в Якутии второй половины XIX-XX вв.”-Якутск, 1974.- 216 стр. Г.П.Башарин уонна З.В.Гоголев мөккүөрдэрэ сүрүннээн XX үйэ саҥатыгар Саха сирин социальнай-экэнэмичэскэй сайдыытын сыаналааһыҥҥа сытара. З.В.Гоголев этэринэн, бу бириэмэҕэ Саха сирэ капиталистическай сайдыы суолугар киирбитэ, бырамыысыланнас күүскэ сайдыбыта, буржуазия уонна оробуочай кылаас бааллара. Онон, Өктөөп өрөбөлүүссүйэтин түмүгэр Саха сирэ капитализмтан социализмҥа киирбитэ. Бу – З.В.Гоголев сүрүн идьиэйэтэ, түөрүйэтэ итиэннэ түмүгэ.

Оттон Г.П.Башарин Саха сиригэр 1917 сылга диэри феодальнай-патриархальнай (Ф.Г.Сафронов – патриархальнай-феодальнай, сорохтор – общиннай тутул) сыһыаннаһыылар сайдыбыттара, кинилэр баһылыыр оруоллаахтара диир. Маны таһынан торговай капитал сайдыбыта, бэрт аҕыйах кыракый мануфактуралар бааллара, бырамыысыланнай капитал суоҕа диирэ. Онон, Өктөөп өрөбөлүүссүйэтин түмүгэр Саха сирэ феодальнай-патриархальнай тутултан быһалыы социализмҥа киирбитэ диирэ Г.П.Башарин. Бу кини сүрүн идьиэйэтэ, түөрүйэтэ уонна түмүгэ. Өскөтүн 1917 сылга диэри Саха сиригэр капитализм сайдыбатах, буржуазия уонна оробуочай кылаас суох буоллахтарына, хантан кэлэн буржуазнай идеология, буржуазнай национализм сайдыаҕай? Бастакы суруйааччыларбыт хайдах националистар буолуохтарай? 1921-1923 сылларга хантан кэлэн Саха сиригэр буржуазнай-националистическай контрөрөбөлүүссүйэ буолуой? Бу кинигэ кэнниттэн Г.П.Башарины эккирэтиһии, кэнэйдээһин өссө күүһүрбүтэ.

ССРС НА ЧИЛИЭНКОРРУГАР ТҮҺЭРИИ ТУҺУНАН

1972 сыл алтынньы 9 күнүгэр СГУ Учуонай сэбиэтэ ССРС НА-гар тахсыбыт аһаҕас турар миэстэҕэ Г.П.Башарин кандидатуратын түһэрэргэ диэн уурааҕы ылыммыта. Бу уурааҕы ССРС НА академига Н.М.Дружинин өйөөбүтэ. Ол эрээри Георгий Прокопьевич бэйэтэ Академияҕа талыллар куонкурустарга кыттартан аккаастаммыта. Н.М.Дружиниҥҥа 20.12.1972. маннык суруйбута: “… мне ясно, что кандидатура моя в члены-корреспонденты не пройдет. Поэтому я возражал против решения Совета университета, принятого при моем отсутствии”. Онон Г.П.Башарины ССРС НА түһэриигэ СГУ Учуонай сэбиэтин уурааҕа эрэ баар, атын ханнык да докумуон оҥоһуллубатаҕа. Кэлин даҕаны кини ханнык да академияҕа түһэриллибэтэҕэ. Онон Лазарь Рожин дойҕоҕо сымыйа: Г.П.Башарин Академияҕа түһэриллибэтэҕэ, куонкурустарга кыттыбатаҕа, онон кини кандидатуратын ким да, ханна да аккаастаабатаҕа.

СОЦИАЛИСТИЧЕСКАЙ ҮЛЭ ДЬОРУОЙУГАР ТҮҺЭРИИ ТУҺУНАН

Г.П.Башарины бу үрдүк аакка СГУ Учуонай сэбиэтэ 1990 сыллаахха түһэрбитэ. Университет туруорсуутун 1990 сыл сэтинньитигэр Саха АССР Үрдүкү Сэбиэтин Президиума өйөөбүтэ. Маны истэннэр, Саха сириттэн 6 киһи, 04.03.1991 с., Новосибирскайтан историческай наука дуоктара В.С.Познанскай 07.03.1991с. Г.П.Башариҥҥа Соц. Үлэ Дьоруойун аатын иҥэрэри утаран ССРС бэрэсидьиэнэ М.С.Горбачевка уонна ССРС Үрдүкү Сэбиэтин бэрэссэдээтэлэ А.И.Лукьяновка үҥсүү суруктары суруйбуттара.

Саха АССР Үрдүкү Сэбиэтин Президиумун туруорсуута уһаан-кэҥээн, соһуллан, кыайан көрүллүбэккэ 1991 сыл атырдьах ыйыгар диэри тардыллыбыта. Онтон путч буолан, ССРС ыһыллыбыта. Онон туруорсуу хаалбыта, көрүллүбэтэҕэ. Мантан көстөрүн курдук, Л.Рожин “Г.П.Башарин кандидатуратын аккаастаабыттара” диэн дойҕоҕо эмиэ сымыйа буолан тахсар.

ТҮМҮКТЭЭН ЭТТЭХХЭ

Георгий Прокопьевич Башарины төрөөбүт сахатын норуота уһулуччулаах учуонай, уопсастыбаннай диэйэтэл быһыытынан билинэр. 1938-1992 сылларга кини саха историктарын, суруйааччыларын, литератураны уонна искусствоны чинчийээччилэри кытары Саха Өрөспүүбүлүкэтигэр уопсастыбаннай өй-санаа сайдыыта сөптөөх хайысханан уонна суолунан барыытыгар уһулуччулаах кылаатын киллэрбитэ, дьоһун миэстэни ылбыта. Кини сырдык аата, дьоһуннаах олоҕо, айымньылаах үөрэҕэ, үлэтэ устуоруйаҕа үйэ-саас тухары тыыннаах хаалбыта.

Николай НИКОЛАЕВ, үлэ бэтэрээнэ.П. А. Ойуунускай аатынан саха академическай тыйаатырын дириэктэрэ Петр Макаров быйылгы 117‑c айар дьылы арыйар Арассыыйа түөрт куоратын хабар гостуруол туһунан сырдатта уонна үлэ-хамнас хаамыытын билиһиннэрдэ.

Умсугутуулаах дьикти идэ…

— Петр Тимофеевич, артыыс идэтин баһылаан, Саха тыйаатырын кытта эйгэлэһииҥ туһунан кэпсээ эрэ.

— Биһиги М.С Щепкин аатынан тыйаатыр үрдүк кыһатын училищетыгар 1998 сыллаахха киирэн баран, 2002 сыллаахха идэлээх артыыс аатын сүгэн дойдубутугар эргиллибиппит. Дьэ ол кэмтэн ыла уон аҕыс сыл артыыһынан үлэлээтим. Сахам тыйаатырыгар ананыахпыттан ханна даҕаны халбарыйбакка үлэлээн кэллим. Артыыс идэтэ диэн наһаа интэриэһинэй уонна идэ быһыытынан умсугутуулаах. Ол эрээри уустуктардаах. Бырааһынньык кэмигэр үлэбит-хамнаспыт ордук күүһүрэр. Өрөбүллэргэ, бырааһынньыктарга үлэлиибит. Уопсайынан тыйаатыр үлэһиттэригэр сынньалаҥ диэн суоҕун кэриэтэ. Мин тыйаатырга артыыстыахпыттан элбэх оруоллары толорон кэллим. Кыра, улахан оруол диэн араарбакка барытыгар ылсабын. Маассабай сыанаҕа да буоллун, сүрүн дьоруой оруола да буоллун. Сыанаҕа тахсар диэн дьол. Биһиги Москваттан үөрэхпитин бүтэрэн кэлэрбитигэр идэбит ис хоһоонун өйбүтүгэр-санаабытыгар, эппитигэр-хааммытыгар иҥэринэн кэлбиппит. Артыыс диэн ким буоларын онно үчүгэйдик олохсутан, үөрэтэн-такайан ыыталлар. Учууталларбыт артыыс олоҕо хаһан даҕаны чэпчэки буолуо суоҕа диэн этэллэр. Кырдьык оннук! Эһиэхэ оруолгутун атын дьон оҥорон биэриэ суоҕа. Тиэкискитин дьон суруйан, ыстаан биэриэ суоҕа. Онон үлэни таптыыр, бэйэтин кытары күүскэ үлэлиир киһи артыыс үрдүк аатын сүгэр кыахтанар. Ону таһынан биһигини ааты-суолу уйуу, уһаарыллыы туһунан үөрэппиттэрэ. Аатырыаххыт-сураҕырыаххыт, өскөтүн, ону кыайар буоллаххытына, үчүгэй артыыс дэниэххит. Оттон биллэн-көстөн баран кыамматаххытына, дириҥник тимириэххит дииллэрэ. Артыыс идэтэ умсугутуулаах уонна олус дьикти. Саха тыйаатырын сыаната, салгына, өйө-санаата, тыына олох атын. Саха тыйаатырыгар тыыны биһиги аҕалбатах буоллахпыт. Бу ураты тыыны биһиги аксакаалларбыт улуу дьон олохсуппуттара, иҥэрбиттэрэ.

Артыыс уонна салайааччы

— Артыыс идэлээх киһи салайар үлэҕэ кэлбитиҥ туһунан сэһэргэһиэххэ…

— Мин үөрэхпин түмүктээн үлэлии сырыттахпына, Анатолий Павлович Николаев миигин гостуруоллуур биригээдэ салайааччытынан хоту ыыппыта. Оччолорго үлэлээбитим номнуо төрдүс сыла этэ. Бастаан наһаа соһуйбутум. Тоҕо диэтэххэ, бэйэм ол гостуруолга көрдөрүөхтээх испэктээкпитигэр оруоллаахпын, ону таһынан эбээһинэс уонна улахан эппиэтинэс сүктэрилиннэҕэ дии. Туох баар сылдьыахтаах нэһилиэктэрбитин кытта дуогабардаһыы, артыыстар хонук сирдэрин булуу, аһылыктарын, сынньалаҥнарын барытын тэрийии, хас биирдии артыыска туспа сыһыан, быһата, туох баар тэрээһин үлэтэ миэхэ сүктэриллибитэ. Ол сырыыттан ыла сыл ахсын гостуруолга салайааччы быһыытынан ыытар буолбута. Биригээдэбэр уон түөрт эҥин киһини салайан илдьэрим. Ол барыта сүрдээх улахан тэрээһин үлэтин ирдиирэ. Дьэ, ити сылдьан салайааччы буоларга бэйэҥ да билбэккинэн иитиллэр эбиккин. Ити айаннар кэннилэриттэн Анатолий Павлович аны идэлээх сойуус бэрэссэдээтэлинэн оҥордо. «Ол туохпутуй?» диибин. Ону кини: «Дьонуҥ, норуотун туһугар үлэлиир киһи буолаҕын”, — диир. Тыйаатырбыт иһигэр үлэбитигэр куоластааһын, мунньах бөҕөтө буолбута. Дьэ, ол кэннэ бу бэрэссэдээтэл буолан баран дьоҥҥо эппиэтинэһи ылынарым өссө күүһүрбүтэ. Салайааччы буолан туран, тус оруолбун уонна үлэм суолтатын дириҥник онно өйдөөбүтүм. Бэрэссэдээтэлинэн уонтан тахса сыл үлэлээбитим. Ити кэнниттэн 2018–2019 сылларга Анатолий Павлович миигин бэйэтин солбуйааччытынан анаабыта. Ол оҥороругар миэхэ: «Бэйэҕин бэлэмнии сырыт, мин 70 сааспын туолабын, дьэ, сотору бу кириэһилэни, улахан эппиэтинэһи эйиэхэ хаалларыам”, — диэбитэ. Инньэ гынан артыыстыы сылдьан солбуйааччынан үлэлиибин, идэлээх сойууска бэрэссэдээтэллиибин. Итинник тэтимҥэ сылдьан арай биирдэ күүскэ толкуйдаммытым. Арааһа дириэктэргэ баран эрэбин диэн өй бигэтик хатанна. Идэлээх сойуус үлэтигэр сылдьан хас биирдии артыыс, үлэһит кыһалҕатын, дьиэтиттэн-уотуттан саҕалаан барытын билбитим. Хайдах эрэ үлэбэр ис сүрэхпиттэн ылсан кыһалларым. Оччолорго хаһан эрэ дириэктэр оҥоруохтара диэн өйбөр да суох буоллаҕа. Улаханнык санаабат, ыраламмат да этим. Онуоха мындыр, оҕуруктаах өйдөөх Анатолий Павлович Николаев мииигин эрдэттэн бэлэмнии сылдьыбыт эбит. Эрдэттэн, кэлиэхпиттэн сүүрбэ сылы өтө көрөн бэлэмнээбит эбит диэн саныыбын. Биирдэ Анатолий Павловичка киирбитим, сайабылыанньатын бэлэмнээн олорор эбит. «Дьэ, Петр, бу мин суруйдум, тылбар турабын. Мин бу суругу илдьэ Ил Дархаҥҥа бардым”, — диэтэ. Дириэктэргэ анаммыппын саас айылҕаҕа сылдьан иһиттим. Кустаан «һуу-һаа” буолан кэлбитим, Анатолий Павлович барахсан кэбиниэтигэр сииктээх тирээпкэнэн кириэһилэтин сото сылдьар этэ. Бу тыйаатыры атаҕар туруорбут улуу киһи бэйэтинэн быылы сууйан-сотон миэхэ кириэһилэтин туран биэрбитэ. «Үлэлээ, барытын биллиҥ, көрдүҥ, үөрэнниҥ. Бары сөбүлэстилэр”, — диэн баран аҕыйах паапкатын тутан баран аргыый аҕайдык тахсан барбыта. Мин итини тоҕо кэпсээтим диэтэххэ, мин итинэн киэн туттабын. Билиҥҥи саастаах салайааччылар кэмигэр туораан биэрбэттэр. Оттон Анатолий Павлович тыйаатыр сайдар кэскилин туһугар долгуйара сүрдээх буолан, «суолу эдэрдэргэ” диэн санааттан миигин салайааччы оҥордоҕо.

— Эйигин салайааччы быһыытынан тыйаатыр артыыстара, кэллиэгэлэриҥ хайдах ылыммыттарай?

— Манна мин бииргэ үөрэммит доҕотторум, ону сэргэ үгүстэр эрдэттэн көрө-билэ сылдьыбыт буоланнар бары наһаа истиҥник ылыммыттара, өйөөбүттэрэ. Салайааччы буоллум диэн бэйэни билиммэтэҕим, үөһэнэн көрбөтөҕүм. Аҕам саастаах артыыстартан сүбэ-ама хайаан да ылабын. Ону сэргэ артыыстар эрэ буолбакка, тыйаатыр бары үлэһиттэрэ куруук аттыбар бааллар, тирэх буолаллар.

— Салайааччы буолбут киһи үлэҥ-хамнаһыҥ үгүс буолуо. Испэктээккэ оруол толорорго бириэмэҕин хайдах аттарынаҕын?

— Хас биирдии киһи бэйэтин үлэтин сөпкө былаанныахтаах, оччоҕо эрэ табыллар дииллэр. Биһиги тыйаатырбыт саха норуота сөбүлээн сылдьар уораҕайа буолар. Онно дьону көрсөрбөр, тас эйгэни кытта кэпсэтэн, алтыһан ыларбар кыратык ыктаран ылабын. Инньэ гынан эпизод оруоллары эдэр артыыстарга биэрдим. Сүрүн оруолларбын бэйэм толоробун. Испэр син биир артыыс буоллаҕым дии. Ол айар турукка сылдьарга көмөлөһөр. Ити барыта испэр баар. Онтум «хаһан сыанаҕа тахсабын, хаһан сыанаҕа тахсабын” диэн кэйиэлии сылдьар. Артыыстан иитиллэн тахсыбыт салайааччы буоллаҕым эбээт. Билигин даҕаны тыйаатыр гримеркатыгар киирэн доҕотторбун кытта ирэ-хоро кэпсэтиэхпин, дьээбэлэһиэхпин баҕарабын. Урукку оонньообут оруолларбын, ону сэргэ «массовка» да буоллун, барытыгар кыттарга дьулуһабын. Испэктээкпитин туруоруу бэлэмнэниитигэр хайаан да сылдьабын. Сүрүн да оруол буолбатах буоллаххына, артыыс хайаан да бэлэмнэниигэ сылдьыахтаах. Испэктээк туруоруу бүтүн хамаанда үлэтэ. Биир эмит киһи реплика эрэ да саҥарар буоллаҕына, миэстэтигэр баар буолуохтаах.

Ураты сезон арыллыаҕа

— Тыйаатыр быйылгы сезонун хайдах арыйан эрэҕит? Саха тыйаатырдара ханна гостуруоллуу баран эрэҕитий?

— Быйылгы 117‑с айар дьылбытын уратытык арыйар соруктаахпыт. Ол курдук бу ыйга улахан бэлэмнэнии үлэни ыытабыт. Аһыллыыбыт арааһа саха сирин устуоруйатыгар киирэрэ буолуо, Ол курдук Москва куорат Малай тыйаатырыгар сезоммутун арыйаары бэлэмнэнэ олоробут. СӨ култуураҕа уонна духуобунай сайдыыга миниистирэ Юрий Степанович Куприяновы, Андрей Саввич Борисовы уонна Анатолий Павлович Николаевы кытта сүбэлэһии түмүгүнэн, өрөспүүбүлүкэбит 100 сылыгар анаммыт Саха тыйаатырын биэс көлүөнэ артыыстара үөрэммит сиригэр Москва куорат Малай тыйаатырыгар тиийэн айар дьылбытын саҕалыахтаахпыт. Дьэ, бу туох ситимнээҕий? Ситимэ олус дириҥ. Биһиги тыйаатырбытыгар 1955, 1966, 1974, 1985, 2002 сылларга Щепкин училищетын үрдүкү кыһатын бүтэрбит уонна 2023 сылга бүтэриэхтээх оҕолор — биһиги бары Малай тыйаатыр оҕолоро буолабыт. Анна Ивановна Кузьминалаах көлүөнэлэриттэн саҕалаан, күн бүгүнүгэр диэри үлэлии сылдьар артыыстар бары Малай тыйаатыр маастардарын, артыыстарын оскуолатын ааспыт дьоммут. Бу айан тэриллэр кыахтаммытыгар мин анаан-минээн Юрий Степанович Куприяновка махтанабын. Кинини кытта иккиэн Москваҕа тиийэммит Тамара Анатольевна диэн Малай тыйаатыр дириэктэрин кытта кэпсэтэн, көҥүллэтэн, биһиэхэ икки күнү биэрбиттэрэ. Онон алтынньы 3–4 күннэригэр бу тыйаатырга испэктээктэрбитин туруораары ох курдук оҥосто сылдьабыт. Манна биһиги Щепкиҥҥэ үөрэнэ сылдьар устудьуоннарбыт бааллар. Ол оҕолорбутун кыттыһыннаран Москва куорат олохтоохторугар, ыалдьыттарыгар Сахабыт сирин, саха тыйаатырын, артыыстарын билиһиннэрэр быыстапканы Малай тыйаатыр улахан фойетыгар бэлэмнии сылдьабыт. Бу барыта биһиги өрөспүүбүлүкэбит 100 сылыгар ананар. Саха култууратын, сайдыытын таһымын, чахчы маннык чаҕылхай омук баар диэн бар дьоҥҥо көрдөрөр-иһитиннэрэр былааннаахпыт. Оттон тыйаатырбыт саҥа айар дьылыгар, ону тэҥэ саҥа туруорууларбытынан бар дьоммутун үөрдүөхпүт. Саха тыйаатырын репертуара сүрдээх киэҥ. Сыл аҥаардаах үлэбит түмүгүнэн икки мөлүйүөннээх грант сүүйбүппүт. Бырайыак чэрчитинэн режиссер Сергей Потапов «Лес» испэктээгин премьералыахтаахпыт. Бу сылга ыччакка аналлаах тэттик испэктээктэри таһаарар баҕалаахпыт. Былаан быһыытынан режиссердарбытыгар иккилии саҥа испэктээги бэлэмниэхтэрэ. Маны сэргэ, Пушкинскай каартаны хамсатыахпытын наада.

Пушкин каартатын үлэтэ күүһүрүөхтээх

— Пушкин каартатынан ыччат тыйаатырга төһө сылдьар буолла?

— Пушкин каартатын туһунан этэр буоллахха, биһиги эрэгийиэммитигэр каарта олоххо ыпсыыта наһаа үрдүк көрдөрүүтэ суох. Тугунан мөлтөҕүй диэн ырытан көрдөххө, олорор сирбит наһаа киэҥ. Нэһилиэнньэ 70% тыа сиригэр олорор. Холобура, хотуттан биир испэктээги көрө диэн хайдах кэлиэхтэрэй? Киин да сиргэ кэлэргэ ороскуоттаах.

Бу каартаҕа биэс тыһыынча солкуобай көрүллэр. Ыччат бу каартанан ый устата киинэҕэ, тыйаатырга сылдьар. Судаарыстыба кинилэргэ сылдьыҥ, сайдыҥ диэн харчы биэрэр. Бу бэрэсидьиэн Владимир Путин кэлэр кэнэҕэски ыччаппыт төрүт култуураларын билэ улаатыахтаахтар диэн бэлиитикэнэн маннык каарта оҥоһуллубута. Ону биһиэннэрэ үчүгэйдик туттубаттар. Сорох оскуолалар маннык каарта баарын төрүт да билбэттэр. 14 саастарыттан 23 диэри саастаах ыччат сылдьар. Култуура тэрилтэлэрэ эрэ буолбакка, манна сүрүн болҕомтону үөрэх министиэристибэтэ ууруохтаах дии саныыбын. Кинилэр хас биирдии оскуола дириэктэригэр, саабыһыгар, кылаас салайааччытыгар тиийэ кэпсээн өйдөтөн уонна оҕолору бэйэлэрэ регистрациялаан биэриэхтээхтэр. Оттон биһиги тыйаатырдар оскуола ааныгар тиийэн турбакка, үчүгэй, хаачыстыбалаах, үөрэтэр-такайар испэктээктэри оҥороммут оҕолор дьүүллэригэр көрдөрүүгэ таһаарыахтаахпыт. Онон, Пушкин каартатын туһунан үөрэх министиэристибэтэ өрөспүүбүлүкэ бары оскуолаларыгар, орто, үрдүк, анал үөрэх кыһаларыгар информацияны тиэрдиэхтээхпит диэн өссө төгүл этэбин.

Саха тыйаатыра Санкт Петербурга «көһөн» барыаҕа

— Ханна гостуруоллуу баран эрэҕитий? Ити Москваҕа айар дьыл арыллыытын кытта ситимнээх дуо?

— Тыйаатырбыт айар дьылын арыллыыта уонна гостуруолбут ыкса ситимнээхтэр. Ити мин быһа түһэн Москваҕа айан туһунан кэпсээбитим. Быһатын эттэххэ, Саха тыйаатырын устуоруйатын саҕахтарын арыйар дьыл күүтэр. Ол курдук Саха тыйаатыра хаһан даҕаны Арассыыйа улахан куораттарын тыйаатырдарын ааннарын арыйан оонньуу илик. Ол эбэтэр биһиги бу ый 25 чыыһылатыгар хомунаммыт Санкт-Петербург куоракка көтүөхтээхпит. 27–28 чыыһылаларга «Александринскай» диэн саамай кыраһыабай, элбэх миэстэлээх тыйаатырга оонньоору бэлэмнэнэ сылдьабыт. Бу Арассыыйаҕа биир улахан тыйаатыр буолар. Бу тыйаатыр уус-уран салайааччыта Валерий Фокин, дириэктэрэ Сергей Емельянов биһиги чугас доҕотторбут-атастарбыт буолаллар. Ол иһин кинилэр биһиэхэ үс күнү биэрэллэр. Бу “Александринскай бэстибээлгэ” ыҥырыылаах ыалдьыттар быһыытынан кыттабыт. Питер көрөөччүтүн ырытан, ырыҥалаан көрөн бараммыт Л. Пиранделло “Шесть персонажей в поисках автора” айымньытынан «Тыйаатырга буолбут түбэлтэни” уонна В. Шекспир «Илиир Хоруолун” көрдөрөбүт. Саха тыйаатыра быйыл Арассыыйаҕа бастакы национальнай тыйаатырдар кэнгириэстэрин тэрийбиппит. Манна отучча эрэгийиэнтэн дириэктэрдэр, режиссердар, уус-уран салайааччылар кэлэннэр национальнай тыйаатырдар таһымнарын көтөҕөр туһуттан Москва куоракка национальнай тыйаатырдар туспа уораҕайданыахтаахтар диэн боппуруостарга киэҥ кэпсэтиилэри ыыппыппыт. Бу кэнгириэс идиэйэтин көтөҕөөччүлэринэн «Александринскай» тыйаатыр уус-уран салайааччыта Фокин уонна дириэктэрэ Емельянов буолаллар. Дьэ, онон “Александринскай” тыйаатырга бүтүн Саха тыйаатырын артыыстара, туох баар сыахтар үлэһиттэрэ бары көһөн бараары олоробут. Сыалбыт-сорукпут — улахан тыйаатырдар үлэлэрин-хамнастарын, дьиэлэрин-уоттарын көрүү уонна билсии буолар. Тыйаатырбыт кэтэх үлэһиттэрэ элбэхтэр, урут айан төлөбүрэ эҥин тиийбэт буолан хаалан хаалаллар этэ. Билигин «Росконцерт» нөҥүө аҥаардас айаммытыгар буллубут. Бу федеральнай бырагырааманан көрүллэр харчы буолар. Онон харчыбыт тиийэр буоллаҕына, тоҕо биһиги дьоммутун барытын илдьиэ суохтаахпытый? Санкт-Петербурга оонньоон баран үргүлдьү Элиста куоракка Калмыкия өрөспүүбүүкэтигэр айанныыбыт. Онно тиийэн балаҕан ыйын 30 күнүгэр Ч. Айтматов «Желанный берег мой” айымньытынан “Хаарыан хампа күөх кытылы“ биир күн иккитэ оонньоон көрдөрөбүт. Кэпсииллэринэн билиэт номнуо бүппүт үһү. Ити кэннэ “Тыйаатырга буолбут түбэлтэбитин” эмиэ көрдөрөбүт. Онтон алтынньы 14–16 күннэригэр аны калмыктар манна кэлэн биһиэхэ испэктээктэрин көрдөрүөхтээхтэр. Бу барыта кэнгириэс түмүгүнэн хардарыта ыалдьыттаһыы диэн буолар. Бэйэбит айаммыт чэрчитинэн Калмыкия кэнниттэн Москваҕа кэлэбит. Ити кэннэ салгыы Хабаровскайга айанныыбыт. Сергей Потапов «Тимир Баасса” испэктээгэ Уһук Илиҥҥи федеральнай уокурук тыйаатырдарын бэстибээлигэр кыттыаҕа. Дьэ, онтон дойдубутугар эргиллэн баран өрөспүүбүлүкэбит иһинэн айанныахпыт. Ол курдук сэтинньи саҥата Мииринэй куоракка тиийиэхтээхпит. Мииринэйгэ нуучча тыйаатыра баар. Манна биһиги сыалбыт-сорукпут — Саха тыйаатыра курдук идэлээх тэрилтэ үлэтин-хамнаһын билиһиннэриэхтээхпит. Саҥа дьылга диэри быйылгы үлэбит-хамнаспыт итинник. Этэргэ дылы, үлэбит күөстүү оргуйар…

Ульяна Захарова.Арассыыйа Москуба уонна Санкт-Петербург эрэ буолбатах. Арассыыйа биир курдук ислам итэҕэллээх, илиҥҥи култуура сорҕото. Улууканнаах дойдубут хайдах үөскээбитин туһунан, хайдах араас омук култуурата, итэҕэлэ эйэлээхтик биир тэҥҥэ сайдарын билиэххин-көрүөххүн баҕардаххына, хайаан да Татарстаҥҥа тиийэн, илэ хараххынан көрүөх, эт кулҕааххынан истиэх тустааххын.

Дьиҥэр, Арассыыйа империята – Евразияҕа аҥаардастыы айаатаабыт Алтан Ордуу (Золотая Орда) нэһилиэнньигэ буолар диэтэхпинэ бука сыыспатым буолуо. Улуу нуучча поэта Блок эппитинии: «Да, скифы — мы! Да, азиаты — мы, с раскосыми и жадными очами!» . Иван Грознай Казань ханствотын күүһүнэн холбооботоҕо буоллар, кыракый Москуба княжествота империяны сатааны салайбат, тус-туспа итэҕэллээх араас омугу кыахтаах модун судаарыстыбаҕа кыайан түмпэт.

Татарстан Арассыыйа Илиҥҥи судаарыстыбалары кытта алтыһарыгар күлүүс, тумус эрэгийиэн. Дэлэҕэ даҕаны, биһиги кыттыыны ылбыт Национальнай СМИ-лэр IX пуорумнарын кэмигэр, ислам дойдуларын эдэр дипломаттарын V глобальнай пуорума эмиэ ыытылла турар этэ.

Араас өҥнөөх кустук

Татарстаҥҥа ааспыт сүүрбэччэ сыл устата бэртээхэй түмэллэри, комплекстары, храмнары уонна мечеттэри туппуттар, саҥардыбыттар. Мечеть аттыгар храм, храм аттыгар мечеть турар. Бу барыта араас норуоттар уонна итэҕэллэр эйэлээх, доҕордуу олохторун кэрэһилиир. Арҕааҥҥы дойдулар Татарстантан холобур ылыахтаахтар. Бэл, 2009 с. Хиллари Клинтон өрөспүүбүлүкэҕэ толерантноһы хайдах бөҕөргөтөллөрүн билээри-көрөөрү анаан ох курдук оҥостон ыалдьыттыы кэлбит. Дьиҥэр, толерантность диэн биһиэхэ барсыбат. Көннөрү тулуйан олоруу эрэ диэн тылбаастанар. Татарстаҥҥа киэҥ нэлэмэн дойдубут хайдах биир сомоҕо буолбута, итэҕэллэр уонна тыллар тэҥ бырааптаныылара, култууралар хардарыта эйэлээх сыһыаннаһыылара, бэйэ-бэйэҕэ убаастабыл арылхайдык көстөр.

Дьэ, бу маны билэр-көрөр туһугар Казаньтан ураты, Свияжск диэн арыыга турар куораты уонна Болгар диэн историческай мусуой- куораты көрөргө сүбэлиибин. Национальнай СМИ-лэр IX пуорумнарын кэмигэр ыалдьыттары онно сырытыннардылар.

Арыы-куорат Свияжск

Саар Салтаан туһунан остуоруйаны өйдүүгүт дуо? Онно Буян арыытыгар турар куораты атыыһыттар сөҕө-махтайа кэпсииллэр. Экскурсовод этэринэн, остуоруйаны сурукка тиспит Пушкин арыы-куоракка 1833 сыллаахха сылдьыбыт. Остуоруйа эрдэ суруллубут да буоллар, Свияжск бука ити Буян арыыга ханыылаан уруһуйдаммыт буолуон сөп эбит.

Бу арыыга (Щука, Свияга уонна Волга өрүстэр тулалыыллар) байыаннай кириэппэһи аан маҥнай Иван Грознай Казань сэриилиэн иннигэр туппут. Чахчы арыыттан өрүс нөҥүө Казань куораты көстөн турар.

Нууччалар кэлиэхтэрин иннигэр манна татардыы тыллаах омуктар олорбуттарын туоһута «Татарская слободка» диэн мас археологиятын мусуойа баар. Хаһыы кэмигэр умайан хаалбыт уулуссаны буланнар, Минтемир Шаймиев быһаччы этиитинэн мусуой тэрийбиттэр. Мас дьиэлэр эркиннэрэ ыйаммыттар, дьэҥкир таас анныгар сытар уулусса омоонунан күүлэйдиэххэ сөп. Хаһыы кэмигэр булуллубут араас туттар тэриллэр, таҥас-сап, иһит-хомуос көрдөрүүгэ тураллар. Мас уустарын ускуустубалара манна кэпсэнэр.

Кыракый арыы-куоракка 7 храм уонна манастыыр баар. Маннык элбэх итэҕэл дьиэлээх куорат ханна да суоҕа буолуо. Ол курдук 1555 сыллааҕы, Свияжскай Богородица-Успенскай эр киһи манастыыра, Успенскай собор, Николай Чудотворец таҥара дьиэтэ, Иоанно-Предтеченскай манас-

тыыр, Константин уонна Елена таҥара дьиэтэ, Сергий Радонежскай таҥара дьиэтэ. Кэлин 1896–1906 сс. тутуллубут Богоматерь Собора «Всех скорбящих Радости». Биир бэйэм, 1550 с. « биир күн устата биир да тоһоҕото суох тутуллубут» Троицкай таҥара дьиэтин Саха сиригэр баар мас таҥара дьиэлэригэр ханыылыы көрдүм. Маннык 16‑с үйэтээҕи тутуу Арассыыйаҕа тарбахха баттанар буолуохтаах.

Былыргы булгардар судаарыстыбалара

Татардар, чуваштар, балкардар, бэл, Болгария болгардара булгар диэн былыргы сүүнэ омук сыдьааннара буолаллар. Улуу көһүү саҕана хуннары кытта бу түүр тыллаах омуктар сорохторо Балкаҥҥа тиийбит, сорохторо Волга өрүскэ, Татарстан билиҥҥи сиригэр олохсуйбут, судаарыстыба тэрийбит.

Болгар диэн сэлиэнньэ аттыгар (Казаньтан 180 км) 919 с. татардар өбүгэлэрэ — булгардар ислам итэҕэлин ылыммыттар. Үһүйээҥҥэ кэпсэнэринэн, булгардар ыраахтааҕыларын Алмуш кэрэ кыыһа ыалдьыбыт. Араас эмчит кэлэн эмтии сатаабыт да кыайбатах. Ислам итэҕэлин тарҕатааччы паломник тиийэ сылдьан, бу кыыһы атаҕар туруорбут. Хайыаҕай, тапталлаах кыыһа үтүөрдэҕинэ, итэҕэли ылыныах буолан тылын биэрбит Алмуш бэйэтэ уонна норуота мусульман буолбуттар. Ону кэрэһилиир болотуна истиэнэни биир гына мусуойга ыйаммыт.

Волжскай булгардар ислам итэҕэлин ылыммыттарыгар анаан мусуой туппуттар. Мусуойга саамай улахан Коран таас дьааһык иһигэр ууруллан турар. Маны арыйарга 4 кыахтаах эр киһи наада үһү. Ыйааһына 500 киилэ, 1,5–2 миэтэрэ кээмэйдээх.

Болгарга булуллубут төбө уҥуохтарын чөмкөлөрүттэн хайдах сирэйдээх-харахтаах дьон буолалларын бюст оҥорон туруораллар. Биир олорон эрэн көмүллүбүт, кириэстээх киһи дьардьамата, чахчы оччотооҕу таҥара үлэһитэ, Византияттан сылдьар грек быһыылаах. Биир ыал уҥуоҕунан Кавказ омуктарыгар майгынныыр эр киһини уонна кини кэргэнин кытай дьахтарын гипсэнэн учуонайдар оҥорон таһаарбыттар. Ол аата куорат чахчы араас омук бииргэ олорор киэлитэ буоллаҕа.

Волжскай Булгарияны монголлар үлтү сынньыбыттарын кэннэ, бу куоракка Бату Хан уонна Джучи (Золотая Орда) олохсуйа сылдьыбыттар. 1250 с. судаарыстыба манньыаттарын бэчээттээбиттэр. Бу булгар цивилизациятын туһунан кэпсиир аныгылыы мультимедийнай мусуойу аҕыйах сыллааҕыта үлэҕэ киллэрбиттэр. Волга өрүс эниэтигэр турар мусуой таһыттан көрдөххө, кыра дьиэ курдук, иһигэр киирдэххэ 6 этээстээх эбит. Мусуойу көрдөрөөрү кытылга круизнай лайнердар, катердар тиксэллэр.

Салгыы мусуой комплексыгар Оччугуй минареты, Хан көмүллүбүт уҥуоҕун (мавзолей), Хара палатаны көрдүбүт. Биир цивилизация үрдүгэр, саҥаттан саҥа цивилизация тирэҕирэн турара көстөр. Холобура, булгардар уҥуохтарын таас пааматынньыктарын таҥара дьиэтин акылаатыгар туһаммыттар. Аны Хара палата диэн ааттаабыт манаахтар коптильнайдара, дьиҥэр, былыргы булгардар мавзолейдара эбит.

Болгарга татардар Исламскай академияны туппуттар. Манна итэҕэл үөрэхтээхтэрэ үөрэнэллэр эбит. Аны Тадж-Махалга маарынныыр Маҥан мечеть (Белая мечеть) киэһээҥҥи хараҥаны сырдатарын көрүөххэ кэрэ.

Түмүккэ

Свияжска уонна Болгарга элбэх туристары көрүстүбүт. Туристар Казань кириэмилигэр эрэ буолбакка, Кабан күөлүн кытылынан сөҕө-махтайа дьаарбайаллар. Барыта дьоҥҥо анаан оҥоһуллубут. Күөл кытылын үүнээйилэрин, араастаан, үрдүктээн-намыһахтаан үүннэрбиттэрэ, уотунан тыктаран киэргэппиттэрэ — олус астык.

Биһигини арыаллаабыт Татмедиа генеральнай дириэктэрэ Шамиль Садыков этэринэн, туризмтан киирэр харчы сотору ниэби-гааһы солбуйуоҕа. Кэмигэр көрүллүбүт үгүөрү үп, суолга-иискэ, дьиэҕэ-уокка, туризмҥа, мусуойдарга, реставрацияҕа куттуллубут баһаам харчы номнуо бүддьүөккэ дохуоту аҕалан эрэр.

Татарстан — икки улуу итэҕэл, икки улахан норуоттар алтыһыыларын, эйэлээх олохторун туоһута, Арассыыйа судаарыстыбаннаһын историятын кэрэһитэ. Дойдубут сүрэҕэ Москубаҕа уонна Питергэ эрэ буолбатах, Казаньҥа эмиэ тэбэр.

Чокуур Гаврильев, «Саха сирэ» хаһыатОтон, тэллэй тэллэхтээх, ардах, хаһыҥ сыттыктаах, бугул, кээһиилээх от киэргэллээх, уйгу-быйаҥ аргыстаах атырдьах ыйа барахсан быйыл хаһааҥҥытааҕар да маанылаата, күндүлээтэ. Сир аһа өлгөмнүк тэлгэннэ, сибэкки симэннэ, от да үүннэ.

Ыал ийэлэрэ, хаһаайкалар билигин айылҕа кудуччу анньан биэрбит уонна бэйэлэрэ түбүгүрэн үүннэрбит оҕуруоттарын быйаҥнарын астыыр, уһун кыһыҥҥа хаһаанар түбүгэр сылдьаллар. Онон тэллэйтэн, кабачоктан судургу уонна ураты бүлүүдэлэри астаан, чугас дьоҥҥутун күндүлээн сөхтөрөргүтүгэр анаан ырысыаптары таһаарабыт.

Кууруссалаах жюльен

Чаас аҥаарын иһигэр хобордооххо кууруссалаах, тэллэйдээх жюльены буһара охсон, киэһээҥҥи аһылык боппуруоһун бэрт түргэнник быһаарыахха сөп эбит.

Бородуукта (4 киһиэхэ):

Куурусса этэ – 400 гр.,

Тэллэй (шампиньон, арыылаах тэллэй (масленок) – 300 гр.,

Эриэппэ луук – 100 гр.,

Чөчөгөй, сүөгэй – 200 мл.,

Кытаанах сыыр – 150 гр.,

Үүнээйи арыыта – 2 ост.нь.,

Туус, хара биэрэс, күөх от.

Куурусса этин кырбаан баран, үүнээйи арыытыгар ыһаарылааҥ. Луугу кыра гына кырбаан баран, эккэ кутан, өссө 3-4 мүнүүтэ ыһаарылыы түһүҥ. Тэллэйи ыраастаан, сууйан, кырбаан баран, хобордооххо кутуҥ. Уута уолуор диэри 5-7 мүнүүтэ устата барытын бииргэ саһарчы ыһаарылаан, туустаан, биэрэстээн баран, чөчөгөйү кутуҥ. Үрдүгэр сыыры түөркэлээн кутуҥ уонна хаппахтаан баран, уотун араарыҥ.

5 мүнүүтэнэн сыыра ууллубутун кэннэ, күөх отунан, луугунан киэргэтэн баран, жюльены остуолга ууруохха сөп.

Тэллэйдээх кабачок

Бу духуопкаҕа буһар, судургутук бэлэмнэниллэр бүлүүдэ. Эттээх бүлүүдэлэри, эбэтэр, мокоруон, рис, хортуоска курдук гарнирдары кытта сиэххэ сөп.

Бородуука (2 киһиэхэ):

Кабачок — 360 гр.,

Тэллэй — 250 гр.,

Кыһыл луук — 130 гр.,

Хаппыт чеснок — 0,5 ч.нь.,

Туус, хара биэрэс, приправа,

Үүнээйи арыыта – 2 ост.нь.

Духуопканы 180 кыраадыска диэри ититэ туруораҕыт. Кабачогу сууйан баран, куурдаҕыт, төгүрүк гына быһан баран, аҥаардыыгыт. Тэллэйи ыраастаан, сууйан баран, чараас гына быһаҕыт. Луугу төгүрүк гына быһан баран, аҥаардыыгыт.

Кабачогу, тэллэйи, луугу иһиккэ уган, туустаан, биэрэстээн, приправалаан баран, арыы кутаҕыт, булкуйаҕыт. Анал иһити хаппаҕынан, эбэтэр, фольганан сабаҕыт. 180 кыраадыс итийбит духуопкаҕа 15-20 мүнүүтэ буһараҕыт.

Онтон хаппаҕын ылан баран, өссө 15-20 мүнүүтэ буһара түһэҕит. Оччоҕо хачыгырас хахтанар, олус минньигэс, судургу бүлүүдэ бэлэм!

Хортуоска кэтилиэт

Бородуукта (6 киһиэхэ);

Хортуоска – 1,5 киилэ,

Тэллэй – 200 гр.,

Бурдук – 2 ост.нь.,

Туус, хара биэрэс, үүнээйи арыыта,

Эриэппэ луук – 1-2 уст.

Хортуосканы хахтаан баран, тымныы ууга уган, 25-30 мүнүүтэ буһараҕыт. Уутун тоҕон баран, илдьиритэн, пюре оҥороҕут. Туустуургутун, биэрэстииргитин умнумаҥ.

Тэллэйи ыраастаан, кырбаан баран, арыылаах хобордооххо луугу кытары ыһаарылааҥ. Туустааҥ, биэрэстээҥ. Сойутуҥ.

Духуопканы холбоон кэбиһиҥ. Хортуосканы инчэҕэй илиинэн ылан, лэппэҕэр кэтилиэт курдук оҥороҕут. Ньуосканан лууктаах тэллэйи баһан ылан, начыыҥкатын хортуоска иһигэр уган, кэтилиэт оҥороҕут. Кэтилиэти бурдукка, эбэтэр суухараҕа булкуйуҥ. Онтон кэтилиэти духуопкаҕа 20-25 мүнүүтэ саһарыар диэри буһараҕыт.

Кабачоктан рулет

Бу рулет арыыга ыһаарыламмат, онон оҕолорго уонна истэрэ-үөстэрэ ыалдьар дьоҥҥо олус барсар. Итиилии да, тымныылыы да сиэххэ сөп. Сойбутун кэннэ быһарга ордук табыгастаах.

Тиэстэҕэ:

Кабачок (цуккини) – 2 уст.,

Сымыыт – 3 уст.,

Бурдук – 1 ыстакаан,

Разрыхлитель – 1 ч.нь.,

Үүнээйи арыыта.

Начыыҥкаҕа:

Тэллэй (шампиньон) – 300-400 гр.,

Чөчөгөй, сүөгэй – 200 мл.,

Сыыр – 100 гр.,

Туус, хара биэрэс.

Эриэппэ луук – 1-2 уст.

Тэллэйи луугу кытта хобордооххо ыһаарылаан баран, сүмэһинэ сүппүтүн кэннэ, чөчөгөй кутан, туустаан, биэрэстээн баран, буһара түһэҕит. Арыы куппаккыт. Сыыры түөркэлээн бэлэмниигит.

Рулет оҥорорго тиэстэтин маннык бэлэмниигит: кабачоктары сууйан баран, хаҕын, сиэмэтин ыраастыыгыт. Улахан хайаҕастаах түөркэҕэ аалаҕыт. Луугу блендеринэн илдьиритиэххитин сөп. Бу кэмҥэ духуопканы холбоон, эрдэттэн сылытаҕыт.

Кабачокка луугу, 3 сымыыт уоһаҕын, тууһу, разрыхлители, бурдугу кутан, булкуйаҕыт. Сымыыт үрүҥүн миксеринэн эрийтэрэн, үлүннэрэҕит. Бу кэннэ тиэстэҕэ кутаҕыт, сэрэнэн булкуйаҕыт.

Боротумуону арыынан сыбаан баран, пергамент кумааҕытын, эбэтэр фольганы тэлгиигит. Оччоҕо рулет сыстыбат. Тиэстэни боротумуоҥҥа кутан баран, чараас гына тэнитэҕит. 180-190 кыраадыс итиигэ 20-25 мүнүүтэ буһараҕыт.

Буспут коржы остуолга таҥнары ууран баран, кумааҕыттан, фольгаттан араараҕыт. Тута кэриэтэ тэллэй араҥатын тэниччи сыбыыгыт. Үрдүгэр сыыры кутаҕыт. Бу кэнниттэн рулеты сылаастыы эрийэн кэбиһэҕит. Бытаардахха, эриллибэт буолан хаалар, тостор.

Олус минньигэс, туһалаах уонна ураты бүлүүдэнэн дьиэлээхтэргитин күндүлээҥ.

“Тайҕа” салаат

Бородуукта (8 киһиэхэ):

Хортуоска – 3-4 уст.,

Моркуоп – 1-2 уст.,

Маринованнай тэллэй – 0,5 л бааҥка,

Уулаах отон – 1 ыстакаан,

Күөх луук – 1 тутум,

Укроп – 1 тутум,

Петрушка – 1 тутум,

Кэнсиэрбэлээх горох – 1 кыра бааҥка,

Үүнээйи арыыта, эбэтэр, сүөгэй, майонез, туус.

Хортуосканы, моркуобу сууйан, хахтаан баран, буһараҕыт. Сойутан баран, кубик курдук быһаҕыт. Тэллэйи кыра гына кырбыыгыт. Луугу, күөх оттору сууйан баран, эмиэ кырбыыгыт. Барытын биир иһиккэ кутаҕыт, отону эбэҕит. Туустаан баран, туманы кутаҕыт.

Бу салаат аһыы отонноох буолан, ураты амтаннаах буолар. Отон сибиэһэй, эбэтэр, тоҥ да буолуон сөп. Эрдэттэн ирииэриэххэ наада. Күһүҥҥү сандалыга бэртээхэй бүлүүдэ!

Хаһаас салаат

Бу салаакка уксуус кутуллубат. Тэллэйи оҕуруот аһын кытары биир иһиккэ тэҥҥэ хаһааныахха сөп.

Тэллэй – 800 гр.,

Моркуоп – 200 гр.,

Эриэппэ луук – 200 гр.,

Болгарскай биэрэс – 200 гр.,

Үүнээйи арыыта – 100 мл.,

Томат паастата – 80 гр.,

Саахар – 0,5 ч.нь., туус.

Тэллэйи ыраастаан, кырбаан баран, туустаах ууга буһарыҥ. Моркуобу бөдөҥ гына түөркэлээҥ, биэрэһи уһун синньигэс гына, луугу төгүрүктүү кырбааҥ.

Көстүрүүлэҕэ тэллэйи, оҕуруот аһын, томат паастатын, тууһу, саахары, арыыны кутуҥ. Булкуйан баран, 40 мүнүүтэ туруора түһүҥ (сүмэһинэ тахсарын курдук). Онтон 1 чаас устата буһараҕыт.

Өстүөкүлэ бааҥкалары, хаппахтары ууга оргутан, стерилизация оҥороҕут. Сокуусканы итиилии бааҥкаларга кутан, хаппахтаан баран, таҥнары тутан кэбиһэҕит. Сойуохтарыгар диэри таҥнары тураллар.

Ангелина Васильева, «Саха сирэ» хаһыат, edersaas.ru

Хаартыска: ogorodnash.ruДьокуускай куорат дьоҕус остуруоктан Уһук Илин биир улахан куората буола улааппыта. Былыргы остуруогу халаан уута тоҕо анньан ааспытын кэннэ билиҥҥи Доҕордоһуу болуоссатын сиригэр саҥа бөҕө-таҕа кириэппэс 1680-с сылларга тутуллубута, онтон ыла билиҥҥи куорат омооно олоҕуран барбыта. Преображенскай таҥара дьиэтиттэн Спасскай манастыырга (билигин Ярославскай аатынан кыраайы үөрэтэр мусуой) диэри араас тутуулар баар буолбуттара, бойобуода кэнсэлээрийэтин таас дьиэтэ, хааһына ампаардара, эргиэн сирэ, нууччалар дьиэлэрэ, сахалар балаҕаннара тутуллан барбыттара. Туох даҕаны былаана суох олохсуйуу түмүгэр дьиҥнээх уулусса диэн суоҕун кэриэтэ этэ.

ААТТЫЫН УЛАХАН УУЛУССА

Мусуойга хараллан кэлбит Дьокуускай куорат саамай былыргы каартата 1770 сылынан бэлиэтэммит. Бу каартаны көрдөххө, сүүһүнэн сыллар тухары Дьокуускай туох да былаана суох, үлүбээй тутулла турбута көстөр. Ол да буоллар, саҥа кириэппэстэн Спасскай манастыырга диэри хайысхаҕа сүрүн сылдьыһар үөс сир уулуссаҕа кубулуйан эрэрэ көстөр. XVIII үйэ түмүктэниитэ эрэ Саха сирин киин куоратыгар дьиҥнээх былааннааһын үөдүйэр, уулуссалар хорутуллаллар, көнө сылдьыһыыга мэһэйдиир тутуулары көтүрэн, кытыыларыгар оннооҕор тротуар ууруута саҕаланыаҕа. Бу кэмҥэ сүрүн уулуссаҕа докумуоҥҥа суруллар аат иҥэриллэр, үйэ тухары ааттаммытынан “Большая” аатырар. Аппа уҥуор өттүгэр (билигин Залог) Иркутскай уулусса диэн ааттанан тиийэн, «Иркутско-Якутский» тракт дэнэр, Дьокуускайы аан дойдуга холбуур суолга холбонор. Атын уһугар Мархалыыр суолга кубулуйар.

Большая уулусса төһө даҕаны киин уулусса аатырбытын иһин, аппата-дьаппата эрэ дэхсилэммит буор суол буолан өр кэм устата сыппыта. Сыылкаҕа кэлбит аатырбыт декабрист А. А. Бестужев-Марлинскай 1827–29 сылларга Дьокуускайга олорбутун туһунан ахтыыларыгар Большая уулусса туһунан бу курдук суруйар. “Сотору буола-буола, дьону тиэйэр тэлиэгэлэри бадараантан икки көлүллүбүт оҕус күүһүнэн орууллар. Манна биир инбэлиит дьон бадарааҥҥа хаалларбыт холуоһаларын уонна бачыыҥкаларын ороон айаҕын ииттинэр үһү”.

Ол да буоллар, киин уулусса кытыытыгар “бастыҥ дьон” дьиэлэрэ тутуллаллар, маҕаһыыннар дьэндэһэллэр, араас култуура уонна үөрэҕирии эбийиэктэрэ кытта баар буолан бараллар. Бибилэтиэкэ, учууталлар семинариялара, Приютов киинэ көрдөрөр уонна хаартыскаҕа түһэрэр тэрийиитэ, күбүрүнээтэр дьиэтэ, утуу-субуу тутуллаллар.

ТРОТУАР

1858 сыл, уобаластааҕы архитектор Судовшин Дьокуускай уулуссаларын тупсарыы үлэтинэн дьарыгырар. Кини бырайыагынан куоракка тротуары тутуу биир кэлимсэ быраабыла ылыллар:

1) уулусса кытыытыгар турар дьиэ эркиниттэн 1 1/2 арсыын арыт баар буолуохтаах, ити арыт дэхсилэнэн тааһынан уонна кумаҕынан кутуллуохтаах;

2) тротуар көнө мас хаптаһыннарынан таҥыллар, 2 арсыын кэтиттээх буолуохтаах;

3) тротуар уонна уулусса икки ардыгар уу сүүрэр ханааба хаһыллар.

Бу иннинээҕи кэмҥэ, архыып кумааҕылара туоһулуулларынан, сатыы дьон хаамар сирдэрин оҥоруунан Туймаада хочотугар дьарыктана иликтэрэ көстөр. Төрүттэниэҕиттэн бэрт инчэҕэй сиргэ турар Дьокуускай олохтоохторо билигин даҕаны сорох уулуссаларга бачыыҥкаларын хааллара сыһа-сыһа хаамарга күһэллэллэр. Судовшин киллэрбит быраабылаларынан тутуллубут тротуардар XX үйэ бүтүүтүгэр диэри Дьокуускай сорох уулуссаларыгар таҥыллан кэлбиттэрэ.

КЫАЙТАРБАТАХ БАЛАҔАН

Илиҥҥи Сибиир күбүрүнээтэрэ Семён Богданович Броневский 1836 сыллаахха Дьокуускай иһигэр сахалыы балаҕаннары суох оҥорорго ыйаах таһаарар. Сүрүн сылтаҕынан итинник дьиэлэр “уоруйахтар түмсэр ыыспалара” диэн ааттыыр. Куорат иһигэр балаҕан тутуутун боборго уураах таһаарар. Ол эрэн, 1852 сыллаахха суруллубут “сахалыы тутуулаах дьиэлэр көмүлүөктэриттэн кыым тахсар, үгүс баһаар төрүөтэ буолар” диэн дакылааттыыр сапыыскаттан сылыктаатахха, күбүрүнээтэр ыйааҕа толоруллубатаҕа көстөр. 1858 сыллаахха “саҥа балаҕаннары тутары бопсорго, хаарбах туруктаахтары көтүрэргэ!” диэн уураах тахсар.

1912 сыллаахха И. Крафт күбүрүнээтэр “Сахалыы тутуулаах дьиэни оһол тахсыбатын курдук тутуу” диэн ыйытыыны Уобалас дьаһалтатын мунньаҕар таһаарар. Икки сыл иһигэр, 1909–1911 сылларга, Дьокуускайга 23 баһаар буолбут, онно 22 киһи, 40 ынах сүөһү уокка былдьаммыт. Куорат баһаарын сүрүн төрүөтүнэн көмүлүөк оһох оҥоһуута буолар диэн быһаарыллар. Крафт Дьокуускай аныгы куорат буоларыгар элбэх өҥөнү оҥорбут киһи — уу хачайдыыр ыстаансыйа, бастакы уот ситимнэрин тардааһын, үгүс таас дьиэлэр тутулууулара. Биир улахан тутуу Уопсастыбаннай бибилэтиэкэ билигин куорат биир “визитнай карточкатынан” буолар. Бу дьиэни тутарга анаан-минээн кэлбит архитектор Казимир Лешевич көмүлүөк кыһалҕатын быһаарыыга кыттыгастаах. Кининэн көмүлүөк үөлэһиттэн кыым көтөрүн кыччатар, оһох тутуутугар туруорбах мас туттуллубатын курдук бырайыагы оҥоттороллор. Саха оһоҕун үөлэһин дулҕанан бүөлүүрү боболлор, Лешевич бырайыагынан иһиттэн сабыллар оҥороллор.

Ити курдук, Иоганн Крафт, урукку тойоттор курдук бобуунан дьарыктаммакка, “балаҕан кыһалҕатын” лаппа кыччатар, баһаар ахсаанын намтатар. Бу кэнниттэн Дьокуускай уулуссаларыттан саха балаҕана улам сүтэн барар.

БИИР ҮЙЭ УСТАТА ТҮӨРТ ААТ УЛАРЫЙЫЫТА

Үс үйэ тухары Большая уулусса аатырбыт киин уулусса XX үйэҕэ түөрт төгүл аатын уларытар. Бастаан 1917 сыллаахха Олунньутааҕы Улуу өрөбөлүүссүйэ аата иҥэриллэр. 1924 сылга, улуу өрөбөлүүссүйэ ыйа уларыйар — уулусса Улуу Өктөөп өрөбөлүүссүйэтин аатын сүгэр. Уон сылынан, уулусса аата эмиэ уларыйар, Октябрьская диэн ааттанар. Тиһэх аата уулусса статуһун эмиэ уларытар — 1962 сылтан ыла Дьокуускай киин уулуссата Ленин проспега диэн аатырар. Ити туһунан устуоруйа.

Дьиҥэр Ленин аатынан уулусса Дьокуускайга 60-с сылларга баар буоллаҕа дии, хайдах суох буолуой? 1990 сылтан ыла Кулаковскай аатынан уулусса диэн билэр уулуссабыт 1930–62 сылларга Ленин аатынан уулусса этэ. Ол эрэн, Сэбиэскэй былаас кэминээҕи олохтоммут үгэс быһыытынан, дьон олорор нэһилиэнньэлээх

пууннара, саамай кыра дэриэбинэттэн саҕалаан, киин куораттарга тиийэ, сүрүн уулуссаларын аата улуу Ленин аатын сүгэр этилэр. Онон, 1962 сыллаахха ити икки уулуссалар ааттарын уларытыы үлэтэ ыытыллар: урукку “Большая” — “имени Великой Февральской революции” —“имени Великой Октябрьской революции” — “Октябрьская” уулусса Ленин аатынан проспект буолар. Аатыттан маппыт урукку “Логовая” — “имени Астраханцева” — “имени Ленина” уулусса “улица Мира” диэн ааттанар. Кэнники бу уулусса “50 лет ВЛКСМ” буолбута, онтон 1990 сыллаахха Алексей Елисеевич Кулаковскай аатын сүкпүтэ.

ТҮМҮККЭ

Дьокуускай куорат проспегар ааспыт сылтан саҕалаан улахан өрөмүөн ыытылла турар. Бу кэм иһигэр сүрүн уулусса суоҕа массыына сырыытын олуһун хааччахтыырын көрдөрдө. Улахан уулусса, билигин даҕаны олус улахан суолталаах, куорат хорук тымыра эбит. Билигин да көрдөххө, проспекпыт лаппа тупсара, кэҥиирэ көстөр. Оннук эрэ буоллун, Саха сирин киин куоратын сүрүн уулуссата тупса, сайда турдун!

Егор Карпов, «Саха сирэ» хаһыатС. Тарасов уонна М. Тарасов тыллара, К. Герасимов муусуката

Х. Горохов-Элгэстэй уонна В. Жирков тыллара, А. Калининскай-Луҥха муусукатаVII Илиҥҥи экэнэмиичэскэй пуорум кэмигэр Арассыыйатааҕы "Экспортер года" бириэмийэ кыайыылаахтарын наҕараадалаатылар. «Сахачай» хампаанньа «Экспортер года в сфере готовой продукции АПК»…Анастасия Константиновна хамыыһыйа чилиэнин 30-тан тахса сыл үлэтээтэ. Кини араас таһымнаах быыбардар кэмнэригэр ыраах сытар нэһилиэнньэлээх пууннары уонна учаастактары кэрийдэ — Сентачан, Лазо, Күчүс, Уус-Чаркы, Прогноз, Кимпэчэ уонна да атын сабыылаах геологическай учаастактары.

«Ыалдьыттар уруһуйга көхтөөхтүк кытыннылар. Бэлэм контурунан кырааскалааһын былааннаммыта да, дьон эбии уруһуйдары киллэрдилэр. Бу хартыынаны тыыннаан биэрдэ. Акция куорат олохтоохторо олорор куораттарын тутууга кылааттарын киллэрэр сыаллаах ыытылынна», — тэрийээччилэр кэпсээтилэр.

От ыйыгар Бүлүү куоратыгар бэйдиэ сылдьар ыт кыра саастаах кыыс оҕону ытырбыт. Бүлүү улууһун прокуратурата бу түбэлтэнэн куорат дьаһалтатын үлэтигэр кэһиилэри булла.

Съезкэ кэпсэтиилэр, дискуссионнай уонна презентационнай площадкалар, төгүрүк остуоллар, семинардар, интерактивнай акциялар, үөрэх технологияларын быыстапкалара уо. д. а. буолуохтара.

Балаҕан ыйын 5-7 күннэригэр Айсен Николаев баһылыктаах Саха сирин улахан дэлэгээссийэтэ Владивостокка ыытыллыбыт VII Илиҥҥи экэнэмиичэскэй форумҥа үлэлээтэ.

Балаҕан ыйын 5 күнэ. Форум бастакы күнүн саҕаланыытыгар Ил Дархан «Глонасс» генеральнай дириэктэрэ Игорь Милашевскайдыын ГЛОНАСС сервиһигэр өрөспүүбүлүкэ информационнай-аналитическай тиһигин холбуур туһунан кэпсэттилэр. Бу тырааныспар тиһигин, онтон да атын инфраструктураны салайыыга, ыксаллаах быһыыга-майгыга күүһү түмэргэ көдьүүстээх буолуо.

Ил Дархан Саха сирэ уонна Арассыыйа почтатын икки ардыгар сөбүлэһиигэ илии баттаата. 2025 сыл бүтүөр диэри өрөспүүбүлүкэҕэ почта сибээһин 40 отделениета аныгы ирдэбилгэ эппиэттиир гына саҥардыллыа, ол онтон быйыл аҕыһа олоххо киириэ. Оччоҕо почта оҥорор социальнай өҥөтүн көрүҥэ кэҥиэ, хаачыстыбата үрдүө.

Саха сирэ салайар каадырдары бэлэмниир «Муравьев-Амурский 2030» бырагыраамаҕа кыттыа. Ол туһунан өрөспүүбүлүкэ «СКОЛКОВО» салайыы оскуолатын, социальнай көҕүлээһини сайыннарыы фондатын кытта сөбүлэһии түһэристэ. Бу бырагыраамаҕа босхо биир сыл үөрэммит дьон Уһук Илиҥҥэ судаарыстыбаннай сулууспаҕа икки сылтан аҕыйаҕа суох үлэлиэхтээхтэр.

Илиҥҥи экэнэмиичэскэй форумҥа биир суолталаах түгэнинэн Сыллаахтааҕы чох разреһа үлэтин саҕалаабытын туһунан үөрүүлээх быһыыга-майгыга биллэрдилэр. Бу Нерюнгри оройуонугар баар таас чох саппаастаах сирин туһаҕа таһаарыы Уһук Илиҥҥи уокурукка уонна дойдуга биир улахан бырайыагынан буолуо. Манна 700 мөл. тахса туонна таас чох саппааһа баара биллэр. Карьертан сылга 6,5 мөл. тахса туоннаны хостуур былааннаахтар. Бырайыагы «АнтрацитИнвестПроект» тэрилтэ сүрүннүүр. 21 млрд солк. инвестиция үбэ саппастаах чоҕу хостооһуҥҥа, тимир суолун тутууга, байытар фабриканы, инфраструктура эбийииэктэрин тутууга туһуланыа. 1170 саҥа үлэ миэстэтэ тахсыахтаах.

Форум бастакы күнүгэр Саха сирэ уонна Сибиир, Уһук Илин хоту аҕыйах ахсааннаах төрүт олохтоох омуктарын ассоциациятын кытта бииргэ үлэлэһиигэ сөбүлэһии түһэристэ. Докумуоҥҥа Айсен Николаев уонна ассоциация бэрэсидьиэнэ Григорий Ледков илии баттаатылар. Сөбүлэһии быһыытынан хоту аҕыйах ахсааннаах төрүт олохтоох омуктар сокуоннай интэриэстэрин көмүскүүргэ, кыһалҕаларын быһаарарга, култуурунай, социальнай сайдыыга туһуламмыт федеральнай, эрэгийиэннээҕи бырагыраамаларга бииргэ үлэлэһиэхтэрэ.

Форум кэмигэр хотугу эрэгийиэннэр социокултуурунай сайдыыларыгар анаммыт мунньахха Айсен Николаев Саха сиригэр этнологическай экспертиза туһунан соҕотох эрэгийиэннээҕи сокуон уопутун кэпсээтэ. Бу сокуон өрөспүүбүлүкэҕэ олоххо киириэҕиттэн 47 бырамыысыланнай бырайыак аҕыйах ахсааннаах төрүт омуктар общиналарыгар көмөлөспүт, компенсация төлөммүт. Бырамыысыланнай хампаанньалары кытары 34 сөбүлэһии түһэрсиллибит, 5 сыл иһигэр 37 млрд солк. кэриҥэ үп өрөспүүбүлүкэ социальнай-экэнэмиичэскэй сайдыытыгар көрүллүбүт. Ил Дархан бэйэтин этиитигэр этнологическай экспертизаны ыытар туһунан сокуон федеральнай таһымҥа ылыллыахтааҕын уонна «Сир баайын туһунан» федеральнай сокуоҥҥа уларытыылары киллэрэри туруоруста. Кини улахан хампаанньалар хоту сиргэ үлэлииллэригэр хайаатар да төрүт омуктар олохторун-дьаһахтарын чөл туруктаах хаалларыыга үлэлэһиэхтээхтэрин бэлиэтээтэ.

РФ доруобуйа харыстабылыгар министирин бастакы солбуйааччы Виктор Фисенко, Росздравнадзор салайааччыта Алла Самойлова өрөспүүбүлүкэтээҕи 1 №-дээх балыыһаҕа – Медицина национальнай киинигэр медицина өҥөтүн оҥоруга хаачыстыба уонна куттал суох буолуутун сэртипикээтин ылбытын Ил Дархаҥҥа туттардылар. Биллэрин курдук, Росздравнадзор Медицина национальнай киинигэр бэс ыйыгар бэрэбиэркэ ыыппыта уонна медицинэ өҥөтө үрдүк таһымнаахтык оҥоһулларын бигэргэппитэ. Маннык сэртипикээти өрөспүүбүлүкэтээҕи 1 №-дээх балыыһа Саха сирин тэрилтэлэриттэн бастакынан ылла.

Айсен Николаев Владивостокка форум чэрчитинэн «Билии» уопсастыба студиятыгар устудьуоннарга уонна үөрэнээччилэргэ Саха сирин 100 сыллаах историятын уонна билиҥҥитин, дойду сайдыытыгар киллэрэр кылаатын туһунан лекция аахта. Өрөспүүбүлүкэ кэлиҥҥи сыллардааҕы ситиһиитин холобур аҕалла. Ол курдук, эрэгэйиэн валовой бородууктата 1,5 трлн солк. диэри үрдээбитин, бырамыысалыннас үүнүүтэ аҕыс ыфга 113% тэҥнэспитин, күн бүгүн Саха сирэ Уһук Илиҥҥи уокурукка IТ-салааҕа ураты болҕомтону уурарын, бастыҥ көрдөрүүлээҕин, бу хайысхаҕа оҥорор бородууксуйатынан бастакы миэстэҕэ сылдьарын, 2004 сылтан 130 уус-уран киинэни таһааран, киинэ индустриятат күүскэ сайыннарарын кэпсээтэ.

Балаҕан ыйын 6 күнэ. Форум иккис күнүгэр Ил Дархан Амурскай уобалас губернатора Василий Орловтыын Амур өрүскэ тимир суол муостатын тутуу туһунан кэпсэттилэр. Манна Дьалында — Мохэ (Кытай) хайысхатынан кыраныысса нөҥүө аһардар саҥа пуун тутуллар. Бу суолунан Саха сирин бырамыысыланнаһын бородууксуйата экспорка таһаарыллыа. Манна эргиэн-логистика киинин тэрийиигэ «Саха сирин тимир суоллара» ААУо кыттыа. Ол туһунан меморандумҥа илии баттастылар. Көрсүһүү кэмигэр икки эрэгийиэн туһааннаах министиэристибэлэрэ туризм эйгэтигэр бииргэ үлэлиир туһунан сөбүлэҥ түһэристилэр.

Айсен Николаев Монголия Суһал ыҥырыылаах уонна Боломуочуйалаах посола Улзийсайхан Энхтувшины кытта убатыллыбыт айылҕа гааһын, тас чоҕун тириэрдии, агропромышленннай комплекса бииргэ үлэлээһин хайысхаларын туһунан ырыттылар.

Саха сирэ Уһук Илиҥҥэ бырамыысыланнаска үлэҕэ ыҥырар «Навахту.рф» мобильнай сыһыарыыны сүрэхтээтэ. 2020 с. Айсен Николаев сорудаҕынан олоххо киирбит бырайыагы салгыыр. Сыһыарыыга хампаанньалар ирдэбиллэрэ уонна үлэ көрдьүүр дьон резюмета тэҥинэн түмүллэр. Балтараа сыл устата Саха сирин араас оройуоннарыттан бу сыһыарыы көмөтүнэн 1217 киһи үлэҕэ киирдэ. Үлэни көрдөөһүн, докумуоннары бэлэмнээһин босхо уонна дьиэттэн олорон ыытыллар.

Илиҥҥи экэнэмиичэскэй форумҥа хоту таһаҕаһы таһыы туһунан сокуон барылын ырытыыга Айсен Николаев үбүлээһин боппуруоһа чопчу ыйыллыахтааҕын туһунан бэлиэтээтэ. Билигин оҥоһуллубут сокуон барылыгар ол туһунан суох. Тэрилтэ хоту таһаҕаһы тиэрдиигэ анаан баантан ылбыт кирэдьиитин бырыһыана толуйуллуохтаах. Маны таһынан кирэдьиит ыларга судаарыстыбаннай мэктиэ киириэхтээх. Быстах кэмҥэ туттуллар массыына суоллара диэн өйдөбүл сокуонунан бигэргэниэхтээх. Оччоҕо кыһыҥҥы суоллар уратылара суолу оҥорууга үп көрүллүүтүгэр аахсыллыа.

Форум былаһааккатыттан Муомаҕа Хонууга, Саһыырга, Кулун Өлбүккэ уонна Чуумпу Кытылга түөрт гибриднай энергокомплексы үлэҕэ киллэрдилэр. Үөрүүлээх тэрээһиҥҥэ Ил Дархан Айсен Николаев уонна РФ энергетикаҕа миниистирэ Николай Шульгинов кытыннылар. Саҥа станциялар аһыллыбыттарынан сыллата 980 тыһ. туонна дизельнэй уматык кэмчилэниэ.

Айсен Николаев уонна АЛРОСА хампанньа генеральнай дириэктэрэ Сергей Иванов «Мир» алмаас баайдаах сиргэ сир аннынааҕы саҥа руднигы тутар туһунан кэпсэттилэр уонна ол туһунан киэҥ араҥаҕа биллэрдилэр. Манна куттала суох буолууну хааччыйыыга анаан научнай-чинчийэр үлэ ыытыллыбыт.

Ил Дархан «Росгеология» генеральнай дириэктэрэ Сергей Горьковы кытта Саха сиригэр геологическай чинчийэр үлэни сайыннарыы туһунан ырыттылар. Билигин «Росгеология» сир баайдаах алта учаастагы уонна үс ньиэп, гаас учаастагын чинчийэр. Кэнники сылларга аан бастаан тоҕус учаастакка тэҥинэн үлэлиир.

Айсен Николаев «Сахачай» хампаанньаҕа Уһук Илиҥҥэ «Сыл экспортера» бириэмийэни туттарыыга кытынна. Хампаанньа «Тыа хаһаайыстыбатын бэлэм бородууксуйатын экспорга таһаарыы» номинацияҕа иккис миэстэни, оттон хампаанньа салайааччыта Нюргуяна Заморщикова «Бастыҥ экспорга таһаарааччы» номинацияҕа үһүс миэстэни ылла.

Саха сирэ уонна «РусГидро» ПАУо Амма улууһугар энергетика инфраструктуратын сайыннарыыга уонна уотунан бигэтик хааччыйыыга сөбүлэһии түһэристилэр. «Сулҕаччы — Амма» үрдүк күүрүүлээх уот линията, 110 кВ кыамталаах «Амма» подстанцията тутуллуо. Өрөспүүбүлүкэ улуустара күүскэ сайдыыларын энергиянан хааччыйыыга төһүү күүс буолуо диэн Ил Дархан бэлиэтээтэ.

Айсен Николаев «Көдьүүстээх энергетика – экономика и экология балансата» диэн сессияҕа Саха сиригэр 2024 сылга диэри энергетика сайдыытын былааннарын туһунан кэпсээтэ. Саха сиригэр күн күүһүнэн үлэлиир энергетиканы сайыннарыыга дойдуга бөдөҥ бырайыак олоххо киирэр. 2024 сылга диэри 72 дизельнэй ыстаансыйа саҥардыллыа. 30 нэһилиэк хочуолунайын убатыллыбыт айылҕа гааһыгар көһөрүөхтэрэ. 2025 сылга 193,5 Мвт кыамталаах ЯГРЭС-2 иккис уочаратын тутуохтара. Нерюнгритааҕы ГРЭС-кэ 215 МВт кыамталаах икки энергоблогу тутуу быланнанар.

Айсен Николаев «Губернатордар кулууптарын» мунньаҕар Уһук Илин сайдыытыгар инвестиция эрэ буолбакка, саҥа төрүттэр ирдэнэллэрин туһунан эттэ. Суол-иис, социальнай инфраструктура уонна олорор дьиэ тутуута, хаарбах дьиэттэн дьону көһөрүү тэтимириэхтээҕин, онуоха түргэтэтэргэ аналлаах методикаларга коэффициеннар туттуллуохтаахтарын туһунан бэлиэтээтэ.

Графенҥа олоҕурбут үрдүк технологиялары оҥорууну Саха сиригэр сайыннарыахтара. Ол туһунан сөбүлэһиигэ Ил Дархан Айсен Николаев уонна «Элемент» АУо бэрэсидьиэнэ Илья Иванцов илии баттаатылар. Суперконденсатордары таҥан оҥорууга анаан оборудованиены үбүлүөхтэрэ, саҥа үлэ миэстэтин тэрийиэхтэрэ. ХИФУ-ны кытта хампаанньа бырайыагы олоххо киллэриигэ үлэни быйылгыттан саҕалыахтара.

Айсен Николаев форумҥа «Үрдүк үөрэх саҥа хаачыстыбата» сессияҕа Саха сирин бастыҥ практикатын Уһук Илиҥҥи уокурукка тарҕатар туһунан эттэ. «Олохтоох каадыры – бырамыысыланнаска» бырайыакка Уһук Илин үрдүк үөрэҕин тэрилтэлэрэ кыттыылара, экономика саҥа салааларыгар туһуламмыт үөрэтэр бырагыраамаларын кэҥэтии тоҕоостооҕун ыйда. Маны тэҥэ каадыры бэлэмнээһиҥҥэ «Роснефть» хампаанньа «Оскуола-ВУЗ-тэрилтэ» бырагырааматын бэлиэтээтэ.

Балаҕан ыйын 7 күнэ. Дьокуускайга Адаптивнай үөрэх комплексын тутуохтара. Ол туһунан форум үһүс күнүгэр сөбүлэһии түһэрсиигэ Ил Дархан кытынна. Доруобуйаларынан хааччахтаах оҕолор үөрэнэллэригэр бары усулуобуйа тэриллиэ. Аныгы ирдэбилгэ толору эппиэттиир үөрэх киинигэр 550 миэстэлээх оскуола, 200 миэстэлээх уһуйаан и 350 миэстэлээх интэринээт баар буолуо. Эбийиэк тутуута 2023 сылга саҕаланыа уонна 2024 сыл бүтүүтэ түмүктэниэ. Арассыыйа Үөрэҕин министиэристибэтин бырайыагын иһинэн 1,3 млрд солкуобай федеральнай субсидия көрүллүбүт.

Айсен Николаев форум «Уһук Илин уонна Арктика – саҥа энергетика территорията» диэн сессияҕа Саха сиригэр олоххо киирэр бырайыактар туһунан кэпсээтэ. Ол курдук, Уус Куйга тутуллар кыра кыамталаах атомнай ыстаансыйа Арктика сирэ-уота сайдыытыгар, саҥа быраамысыланнас киинэ төрүттэнэригэр сабыдыалын бэлиэтээтэ. Үөһээ Дьааҥыга «Табалаах» күн күүһүнэн үлэлиир энергетика комплекса оҥоһуллан, дизельнэй уматыгы 50% кэмчилээбиттэр. Былаанҥа барыллаан 20-25% этэ.

Айсен Николаев Саха сирэ уонна дойду бөдөҥ IT-хампаанньата – БАРС Груп генетика хайысхатыгар бииргэ үлэлииллэрин туһунан сөбүлэһиигэ илии баттата. Аныгы технологиялары туһанан, наука чинчийиилэрин түмүктэрин практикаҕа туттарга усулуобуйа оҥоһуллуо. Маны тэҥэ телемедицинаны сайыннарыыга, доруобуйа харыстабылыгар искусственнай интеллегы туттууга, каадыр таһымын үрдэтиигэ уо.д.а. хайысхаларга бииргэ үлэлиэхтэрэ.

Саха сирэ уонна Кемерово уобалаһа экономика, эргиэн, наука уонна култуура эйгэтигэр бииргэ үлэлэһиилэрин туһунан сөбүлэҥҥэ эрэгийиэннэр баһылыктара Айсен Николаев уонна Сергей Цивилев илии баттастылар.

Саха сирэ уонна Росбанк ПАУо икки ардыларыгар сөбүлэҥи Ил Дархан Айсен Николаев уонна Росбанк бырабылыанньатын бэрэссэдээтэлэ Илья Поляков түһэристилэр. Экэниэмикэ уонна социальнай бырайыактарга инвестицияны тардыыга бииргэ үлэлэһиэхтэрэ.

Арассыыйа Уһук Илин уонна Арктика сайдыытыгар министиэристибэтэ, Айылҕа ресурсалпрыгар уонна экологияҕа министиэристибэтэ, «Росатом» уонна Саха сирэ өрөспүүбүлүкэ арктическай зонатыгар хайа бырамыысыланнаһын сайыннарар туһунан сөбүлэһии түһэристилэр. Усуйаана уонна Дьааҥы улуустарыгар бырамыысалыннас сайдыа. Уус Куйгаҕа, Депутатскайга уонна Хайырга социальнай эбийиэктэр тутуллуохтара, дьиэ-уот саҥардыллыа, хаарбах дьиэлэр көтүрүллүөхтэрэ. 235 млрд солк. инвестиция оҥоһуллуо. 5 111 саҥа үлэ миэстэтэ тэриллиэ.

Саха сиригэр геологическай чинчийэр үлэни үбүлээһини улаатыннарыыы туһунан Айсен Николаев и Роснедра салайааччыта Евгений Петров кэпсэттилэр. Нерюнгрига, Тааттаҕа, Томпоҕо баар хостонор баайдаах сирдэри туһаҕа таһаарыыга лицензия боппуруоһун ырыттылар. Сангаар шахтатын сабыы үлэтин тэрээһиннэригэр, ону кытта сибээстээх баһаары бохсууга тохтоотулар.

Айсен Николаев Саха сиригэр дойду кииниттэн туристарга анаан чартер рейстэрин тэрийии туһунан сөбүлэҥ түһэрсиитигэр кытынна. Ростуризм салайааччыта Зарина Догузова быйыл сэтинньи бүтүүтүттэн чартер оҥоһуллуо диэн эттэ. Туроператор ороскуотун аҥарын субсидиялыахтара.

Аллараа Бэстээхтэн Магадаҥҥа диэри тимир суол саҥа лиинийэтин аҕыс сыл иһигэр тутуохтара. Бырайыагы олоххо киллэрэргэ үс өрүттээх сөбүлэҥҥэ Саха сирэ, Магадан уобалаһа уонна «Саха сирин тимир суоллара» хампаанньа илии баттастылар. «Аллараа Бэстээх — Магадан» тимир суолун тутуу 1600 км усталаах буолар, үс түһүмэҕинэн ыытыллар.«Бу хайысхаҕа тимир суол тутулуннаҕына хоту эрэгийиэннэргэ таһаҕаһы тиэрдии сыаната чэпчиэ уонна сылы эргиччи тиэрдии олохтонуо, Саха сирин 15% олохтооҕо сылы эргиччи тырааныспарга эрэйдэниэ суоҕа, итиэннэ 8 тыһ. тахса үлэ миэстэтэ тэриллиэн сөп, — диэн Ил Дархан эттэ.

Ил Дархан массыыналары гаас оттукка көһөрүүнү субсидиялыыр туһунан этиини дойду Бырабыыталыстыбатын бэрэссэдээтэлин солбуйааччыны – Бырамыысыланнас уонна эргиэн миниистэрэ Денис Мантуровы кытта көрсүһүүгэ киллэрдэ. Маныаха тырааныспар сыаната үрдээтэҕинэ субсидия кээмэйин улаатыннарарга эттэ.

Дойду Бэрэсидьиэнэ Владимир Путин Илиҥҥи экэнэмиичэскэй форум пленарнай мунньаҕар кытынна. Кини Уһук Илин эрэгийиэннэрэ Азия, Чуумпу акыйаан дойдуларын кытары тэҥҥэ сайдан иһиэхтээхтэрин санатта. Илиҥҥи форум Уһук Илин эрэгийиэннэргэ ураты суолталааҕын, Арассыыйа Азия, Чуумпу акыйаан кытылын дойдуларын кытары үлэлэһэригэр далаһа буоларын эттэ. Итиэннэ кэлиҥҥи сылларга бу дойдулары кытары үлэлэһии күүһүрбүтүн бэлиэтээтэ.

Бэйэтин этиитигэр Путин Уһук Илиҥҥи ипэтиэкэ болдьоҕун өссө аҕыс сылга уһатарга соруйда. «Бырагыраама көдьүүстээҕин уонна наадалааҕын иһин аччаабыта 2030 сылга диэри уһатарга этии киллэрэбин. Уһун Илин олохтоохторо ону сыаналыахтара диэн эрэнэбин», — диэн Владимир Путин дьиэни атыылаһарга кыра ставкалаах бырагырааманы бэлиэтээн туран эттэ. Бэрэсидьиэн быйыл бу бырагыраама кэҥээбитин санатта. Ипэтиэкэни эдэр дьон эрэ буолбакка, сааһыттан тутулуга суох быраастар уонна педагогтар эмиэ ылалларын эттэ.

VII Илиҥҥи экономическай форум уопсай түмүгүн таһаардахха, барыта сүүстэн тахса тэрээһин ыытылынна. Быйылгы форумҥа 7 тыһ. тахса киһи кытынна, 3,2 трлн солкуобайдаах 296 дуогабар түһэрсилиннэ. Форум биир уратытынан быйыл Арктика, хоту дойду боппуруостарыгар улахан болҕомто уурулунна. РФ Бэрэсидьиэнэ Владимир Путин пленарнай мунньахха бэлиэтээн эппитин курдук, бу форум Арассыыйа уонна Азия, Чуумпу акыйаан эрэгийиэнин дойдулара бииргэ үлэлээһиннэригэр сүдү кылааты киллэрэр.

Быйыл Саха сирэ барыта 330 млрд солк. тахса суумалаах 39 дуогабары түһэристэ. Уһук Илин эрэгийиэннэригэр Саха сирэ түһэрсиллибит дуогабардарын ахсаанынан да, уопсай сууматынан да бастакы миэстэҕэ таҕыста. Саха сирин кэнниттэн Забайкалье, Сахалин 148, 117 млрд солкуобайдаах дуогабардары түһэристилэр. Айсен Николаев форум түмүгүн таһаарарыгар: “Инвестиция бырамыысыланнаска эрэ буолбакка, араас эйгэҕэ, тутууттан саҕалаан генетика боппуруостарыгар тиийэ туһуланна. Ол иһигэр “Мииринэй” рудник тутуутугар 120 млрд солкуобай көрүллүннэ. Вице-премьер Юрий Трутнев кыттыылаах биир улахан бырайыакпытыгар дуогабар баттастыбыт. Ол хайа-бырамыысыланнай кластерын сайдыыта. Атомнай энергияны туһанан бу кэлэр сылларга Усуйаана улууһугар биир улахан кластер тутуллуо. Итини таһынан туризм эйгэтигэр дуогабар баттаһылынна. Биһиги дойдубут сиринэн-уотунан да киэҥ, култууратынан, үгэһинэн да баай. Тымныытынан, сылааһынан да үгүс киһини сөхтөрүөн сөп. Саха сирин туризма, саха киинэтин курдук, хайа баҕарар чаҕылхай, бастыҥ буолан тахсыан сөп”, – диэн бэлиэтээн эттэ.

Форум култуурунай бырагыраамата киэҥник барда. Владивостокка өрөспүүбүлүкэбит 100 сылынан Саха сирин уулуссатын үөрүүлээх аһыллыыта буолла. Ону сэргэ саха киинэтэ Приморье көрөөччүлэрин сэргэхситтэ. Форум чэритинэн “Пути великих свершений” бырайыак “Дойти до края” диэн документальнай киинэтин сүрэхтэниитэ буолла.

Балаҕан ыйын 8 күнэ. Бу күн РФ энергетикаҕа миниистирэ Николай Шульгинов кэлэн, Саха сиригэр сырыытын Мэҥэ Хаҥаластан саҕалаата. Бүтэйдээх сэлиэнньэтигэр күөх төлөн умайар үөрүүлээх тэрээһинигэр Айсен Николаевтыын кытынна. 2018 сылтан саҕалаан түөрт сыл иһигэр 15,8 км гаас ситимэ тардыллан нэһилиэк аҥара гаастаммыт. Быйыл социальнай гаастааһын бырагырааматынан эбии 14,3 км ситим тардыллан, хаалбыт 220 дьиэҕэ гаас киирдэ. “Владимир Путин гаастааһыны тэтимирдэр дьаһалыгар олоҕуран, быйыл кылгас кэм иһигэр нэһилиэк толору гаастанна. Социальнай гаастааһын бырагырааматынан быйыл өрөспүүбүлүкэҕэ 3 тыһ. кэриҥэ ыал гааска босхо холбонуо. 2030 сылга диэри барыта 11 тыһ. ыал дьиэтигэр күөх төлөн кэлэрэ күүтүллэр”, — диэн Айсен Николаев иһитиннэрдэ.

Бу күн Саха сиригэр Ленскэй уонна Нерюнгри оройуоннарыгар икки улахан энергоэбийиэк үлэҕэ киирдэ. Телемост быһыытынан буолбут бэлиэ түгэҥҥэ Николай Шульгинов, Айсен Николаев уонна «Россети» хампаанньа генеральнай дириэктэрэ Андрей Рюмин кытыннылар. Эбийииэктэри тутуу 4,2 млрд солк. үбүлэннэ. Саҥа станциялар бырамыысыланнас эбийиэктэрин уотунан-күөһүнэн бигэтик хааччыйыахтара. «Улахан далааһыннаах үлэ ыытылынна. Бырамыысыланнас сайдыыта энергетическэй хааччыллыыттан быһаччы тутулуктаах. Билигин “Россети” хампаанньа биһиги бырамыысыланнаспыт “энергетикатын каркаһын” тутар. Инникитин атын даҕаны бырамыысыланнай бырайыактарбыт өйөнөллөрүгэр эрэллээхпин», – диэтэ Айсен Николаев.

Николай Шульгинов ыыппыт федеральнай ыстаап мунньаҕар Саха сиригэр Өлүөхүмэттэн ураты бары улуустарга уонна куораттааҕы уокуруктарга оттук сезона саҕаламмытыны иһитиннэрдилэр. Өлүөхүмэҕэ ититии бэнидиэнньиктэн бэриллиэ. Айсен Николаев эппитинэн, улууска чоҕунан оттуллар хочуолунай оннугар ньиэбинэн оттуллар хочуолунай тутуллар, үлэ сотору түмүктэниэхтээх.

Балаҕан ыйын 9 күнэ. Ил Дархан өрөспүүбүлүкэҕэ сүөһү аһылыгын бэлэмнээһиҥҥэ сүбэ мунньах ыытта. Бүтэһик нэдиэлэ устата өрөспүүбүлүкэҕэ 12 тыһ. туонна оттообуттар. Уопсайа 342,5 тыһ. туонна соҕотуопкаланан, былаан 77% туолбут. 19,8 тыһ. туонна сиилэс, 5,5 тыһ. туонна сенаж бэлэмнэммит. Билиҥҥитэ 208 мобильнай биригээдэ үлэлиир. Айсен Николаев хаалбыт кэмҥэ тэтими ыһыктыбакка, оттоһун үлэтин күүһүрдэр соругу туруорда.

Эрэгийиэн баһылыга «Сколково» пуонда бырабылыанньатын салайааччыта Игорь Дроздовы кытта көрүстэ. 2019 сылтан Саха сирин технопаарката бу пуонда эрэгийиэннээҕи оператора буолар. Быйыл саас Саха сирэ уонна «Сколково» бииргэ үлэлээһиҥҥэ сөбүлэһии түһэрсибиттэрэ. «Пуонданы кытта үлэ IT-хайысхаҕа улахан сайдыы олугун уурда. IT-бородууксуйаны оҥорууга Саха сирэ дойдуга 9-с миэстэни ылар», — диэн бэлиэтээтэ Ил Дархан. Игорь Дроздов “Саха сирэ Арассыыйаҕа биир IT-киин буоларын, бу Сколкованы кытта ыкса үлэлэһэн, технологиялары сайыннарыыга инники күөҥҥэ сылдьарын бигэргэттэ. Өрүттэр Арктика сайдыытыгар туһуламмыт кэккэ хайысханы дьүүллэстилэр. «Сколково» салайааччыта “Үлэ кыбартаала” креативнай кластер үлэтин өйүөх буолла.

Балаҕан ыйын 10 күнэ. Бу күн Дьокуускай куорат төрүттэммитэ 390 сылын туолла. Өрөспүүбүлүкэ баһылыга үбүлүөйүнэн Саха сирин олохтоохторун эҕэрдэлииригэр Дьокуускай куорат хас биирдии киһи олоҕор, дьылҕатыгар оруоллааҕын бэлиэтээтэ. Быйылгы үбүлүөй САССР төрүттэммитэ 100 сылын кытта сөп түбэспитэ суолталааҕын эттэ. Автономия олохтонуута куорат наука, үөрэх, култуура киинэ буола сайдарыгар улахан төһүү буолбута. Дьокуускай күн бүгүн Уһук Илин уокурук IT-киининэн биллэр, сайдыыны кытта тэтимнээхтик хаамсар. Кэлиҥҥи сылларга инфраструктураны тупсарыыга хамсааһын барар, саҥа кварталлар, суол-иис, социальнай эбийиэктэр тутуллаллар. Аны уон сылынан Дьокуускай 400 сылын туолуутугар олох хаачыстыбата өссө тупсарыгар Ил Дархан үтүө баҕа санаатын тириэртэ.

Киин куорат үбүлүөйүгэр анаммыт үөрүүлээх мунньах Опера уонна балет тыйаатырыгар буолан ааста. Куорат баһылыга Евгений Григорьев Айсен Николаев Дьокуускай дьаһалтатын салайбыт уон сылын аҕынна. Саҥа оскуолалар, уһуйааннар, балыыһалар тутуллан киирэн барбыттара, суол-иис оҥоһуллубута, өрөспүүбүлүкэ, федеральнай киин көмөтүнэн ГРЭС-2, водозабор үлэҕэ киирбиттэрэ. Киин куораппыт аны уон сылынан өссө сайдыаҕын бэлиэтээтэ. Ол туһугар Ил Дархан Дьокуускай куорат 2032 с. диэри стратегическай сайдыытын туһунан ыйаахха илии баттаабытын санатта. Евгений Григорьев уонна куорат Дууматын бэрэссэдээтэлэ Альберт Семенов Айсен Николаевка Дьокуускай куорат бочуоттаах гражданина үрдүк аатын иҥэрбиттэрин биллэрдилэр дастабырыанньаны туттардылар. Айсен Сергеевич: «Куорат бочуоттаах олохтооҕун үрдүк аатын сүгүү бу өрөспүүбүлүкэ салайааччытын быһыытынан Дьокуускайы ирбэт тоҥҥо турар бастыҥ куорат оҥорорго улахан эппиэтинэс буолар», — диэн долгуйан туран эттэ.

Ил Дархан Марха микро-оройуоҥҥа олорор элбэх оҕолоох ыалга сырытта. Биэс оҕолоох Елена Тирская уонна кини бииргэ төрөөбүт балта икки оҕотун кытта бары Есенин аатын уулуссаҕа сааххаланар туруктаах чааһынай дьиэҕэ олорбуттара. Саас ахсын дьиэни уу ылара. Быйыл ыам ыйыгар куорат олохтооҕо Татьяна Сергеева Ил Дархаҥҥа бу элбэх оҕолоох ыалга көмөлөһөрү туруорсан тахсыбыта. Айсен Николаев «Биир ньыгыл Арассыыйа» партия эрэгийиэннээҕи салаатыгар сорудах биэрбитэ. Сайыҥҥыттан үлэ баран, 7 оҕо уонна икки ийэ саҥа дьиэҕэ көстүлэр. Ил Дархан биэрбит сорудаҕа туолбутун, оҕолор сылаас, сырдык дьиэлэммиттэрин көрдө, кинилэр үөрүүлэрин үллэһиннэ.

Куорат күнүгэр Айсен Николаев Автодорожнай уулуссаҕа саҥа тиэргэн тупсарыллан оҥоһуллан аһыллыбытыгар сырытта. Эрэгийиэн салайааччыта бэлиэтээбитинэн, киин куорат үбүлүөйдээх сылыгар элбэх квартиралаах олорор дьиэлэрдээх 75 тиэргэн саҥардыллыбыт. Бу Юрий Трутнев көҕүлээһининэн Уһук Илиҥҥэ киирэр бырагыраама чэрчитинэн үбүлээһин көрүллэн, тупсарыы үлэтэ барбыт. Дьиэлэр эргин спортивнай уонна оҕо былаһааккалара, ыскамыайкалар, уот-күөс, тротуардар, бордюрдар оҥоһуллубуттар, аспаал тэлэгэммит. Саха сирин үрдүнэн быйыл итинник 124 тиэргэн оҥоһуллуо.

Афанасий Ноев, Ил Дархан пресс-сэкирэтээрэЧернышевскайдааҕы балык собуота 2018 сылтан «Обеспечение экологической безопасности, рационального природопользования и развитие лесного хозяйства Якутии на 2018-2022 годы» бырагырааманан хатыыһы элбэтэр үлэни ыытар.

«Быйыл хас да экспедиция ыыттыбыт. Холобур Булуҥҥа, онно алта федеральнай архитектура пааматынньыгын уонна регионнааҕы түөрт археология пааматынньыгын үөрэттибит. Бу нэдиэлэҕэ улахан экспедиция Хаҥалас улууһугар тэриллэр, түөрт археология пааматынньыгын уонна биир архитектура пааматынньыгын кытта үлэлиэхпит», — диэтэ кини.

Бырайыак стартыырыгар, Бычков эппитинэн, хас да резидент баар. Бастакый вице-премьер бэлиэтээбитинэн, барыта былаан быһыытынан сатаннаҕына, баҕалаах өссө элбэх буоллаҕына иэни өссө кэҥэтэн бэриллэр. «Квартала труда» 1200 саҥа үлэ миэстэтин таһаарыаҕа уонна 150 резидены ыҥырыаҕа. Сүрүн хайысхаларынан киинэ, анимация, медиа, цифровой контент уонна дизайн буолуоҕа. «Сколково» пуонда өйүүрүн биллэрбит. Эбийиэккэ үлэ түмүктэнэн эрэр.

«Хас да сайаапка туттубут, күһүн эбийиэги арыйыахпыт», — ТАСС-ка бырабыыталыстыба бэрэссэдээтэлин бастакы солбуйааччыта Кирилл Бычков эттэ.

Спикердарынан предпринимательство миниистирэ Тимур Ханды, экономика миниистирэ Майя Данилова, предпринимателлэр бырааптарыгар боломуочуйалаах Альбина Кычкина, «Клио Хотелс» генеральнай директора Геворг Аветисян (Краснодар), «Сделано в Якутии» предпринимателлэр Ассоциацияларын председателэ уонна «Камелек» хампаанньа генеральнай директора Ольга Григорьева, бизнес-тренер Елена Майзлина (Санкт-Петербург), фудфотограф Наталья Оконешникова уо.д.а. үлэлиэхтэрэ.

Арктика сайдыытын бырайыактыыр офиһыгар «Пластик в деле » бырайыак чэрчитинэн Арктика регионнарын олохтоохторугар ыйытыы ыыттылар. Түмүк көрдөрбүтүнэн, республика 52%- на хоту сир экологическай быһыытын — майгытын үчүгэйинэн сыаналыыр.

«Ыйытыллыбыт киһи 24% -на олорор нэһилиэнньэлээх пуунугар экологическай быһыы- майгы үчүгэйинэн ааҕар, оттон 26% куһаҕанынан, ордубут 50% орто сыананы туруораллар. Онуоха экологическай быһыы- майгы тупсуутун 52 %- на бэлиэтиир уонна 11 %- на кэнники икки- үс сылга мөлтөөбүтүн этэр», — диэн кэпсиир тэрилтэ генеральнай директора Александр Стоцкай.

Онуоха Арктика олохтоохторун 61%- на утилизациялааһын улахан экологическай сорук буоларын бигэргэтиигэ сөбүлэһэллэр. 24 %- на оггооҕор ордук суолталаах дьыала баарын этэллэр.

Экологическай проблемалары быһаарыыга эппиэтинэһи олохтоохторго сүктэриллэрин 74% этэр, оттон олохтоох былаастар диэччилэр 79%.Түөлбэ тыла уус-уран айымнььыга уонна норуот тылынан айымньытыгар туттуллара көрүлүннэ, чуолаан түөлбэлии түһүктээһин. Бу ыстатыйаҕа түөлбэлии түһүктээһин уус-уран литэрэтиирэҕэ бэриллиитин ырытан көрдүбүт. Ол курдук, тардыылаах араарыы түһүк, холбуу түһүк, туттуу түһүк, миэстэ түһүгэ уонна эбиитин хос түһүктээһин чинчийиигэ хабылыннылар. Түөлбэлии түһүктээһин сүнньүнэн норуот тылынан айымньытыгар, ол курдук остуоруйаларга уонна олоҥхоҕо туттуллар эбит. Суруйааччы тылыгар сэдэхтик көстөр. Уопсайынан, түһүктээһин литэрэтииринэй тыл нуорматын тутуһар. Салгыы «Билимҥэ» ааҕыҥ.

Ааптар: Винокурова Надежда Ивановна, Гуманьытаарынай чинчийии уонна хотугу аҕыйах ахсааннаах омуктар кыһалҕаларын үнүстүүтүн саха тылын салаатын үлэһитэ, тыл билимин хандьыдаата.

Күлүүс тыллар: саха тыла, түөлбэ, түһүк, хос түһүктээһин, холбуу түһүк, норут тылынан айымньыта, уус-уран литэрэтиирэ.

Түөлбэ тыла уус-уран айымнььыга туттуллара кэнники кэмҥэ улам аҕыйаан, мөлтөөн иһэр. Ити өйдөнөр: литэрэтииринэй тыл нуормата кытаанахтык олохсуйда, ааҕааччы үөрэхтэннэ, сайынна, тылын култуурата үрдээтэ. Ити көстүү хайдаҕа суруйааччы ханнык сиргэ-түөлбэҕэ төрөөбүтүттэн эмиэ обургу тутулуктаах. Киин сиртэн ыраах түөлбэ тыла, биллэрин курдук, уопсай тыл уратытын, былыргы көстүүтүн ордук иҥэрэ, араҥаччылыы сылдьар. Онон онтон төрүттээх суруйааччы айымньытыгар түөлбэ тылын сабыдыала балачча биллэр. Оттон кииҥҥэ төрөөбүт киһи айар тылыгар дьиҥ түөлбэттэн киирии тылы быдан кэмчитик туттар.

Түһүктээһиҥҥэ түөлбэлии көстүү (араас халыып) балачча баара интэриэһиргэтэр. Ити саха тыла сайдыбыт историческай суола-ииһэ уруулуу түүр тылларын киэниттэн улахан уратылааҕын туоһулуур.

Тардыылаах араарыы түһүк –на билигин сэдэхтик көстөр. Биһиги матырыйаалбытынан, тардыылаах араарыы түһүк уус-уран да, атын да тиэкискэ сэдэхтик даҕаны буоллар син көстөр. Оҕурдук хомуйбут матырыйаалбыт көрдөрөрүнэн, билиҥҥитэ 120 тахса холобур баар.

Бу ыстатыйаҕа түөлбэлии түһүктээһин уус-уран литэрэтиирэҕэ бэриллиитин ырытан көрдүбүт. Ол курдук, тардыылаах араарыы түһүк, холбуу түһүк, туттуу түһүк, миэстэ түһүгэ уонна эбиитин хос түһүктээһин чинчийиигэ хабылыннылар. Хомуллубут матырыйаалларга тирэҕирэн маннык түмүгү таһаарыахха сөп. Түөлбэлии түһүктээһин сүнньүнэн норуот тылынан айымньытыгар, ол курдук, остуоруйаларга уонна олоҥхоҕо, маны таһынан Амма Аччыгыйа уонна Реас Кулаковскай курдук суруйааччылар айымньыларыгар көстөр эбит. Аныгы, билиҥҥи кэм суруйааччылара литэрэтииринэй тыл нуорматын тутуһар буоланнар, түһүк түөлбэлии барыйаанын кинилэр үлэлэригэр кыайан булуллубата. Түөлбэлии түһүктээһин уус-уран айымньыга туттуллара кэнники кэмҥэ улам аҕыйаан, мөлтөөн иһиэҕэ диэн сабаҕалыахха сөп.

Аан дойдуга аата суох туох да, ким да суох. Ити көстүү төрөөбүт тылы кытта ыкса ситимнээх. Төрөөбүт тылыҥ хайдах эйгэҕэ үөскээн сайдар, тэнийэр, ааттыырыҥ эмиэ ону кытта ситимнээх буолар. Тылгар, толкуйгар, өйгөр-санааҕар сөп түбэспэт диэн суох. Ол курдук, холобур, саха омук сүөһүнү дьүһүннүүрэ эмиэ олоҕун хайдах тэринэриттэн быһаччы тутулуктаах. Салгыы учуонай ырытыытын «Билим» альманахха ааҕыҥ.

Ааптар: Егор Револьевич Николаев, Гуманьытаарынай чинчийии уонна хотугу аҕыйах ахсааннаах омуктар кыһалҕаларын үнүстүүтүн саха тылын салаатын үлэһитэ, тыл билимин хандьыдаата

Түүр омуктарын, тылларын кытта саха тылын тэҥнээн улахан түмүктээх санааны үөскэппит учуонайбыт Николай Климович Антонов “ураа муостаах сүөһүбүт өҥө-дьүһүнэ, сылгы киэнин курдук, булкаас төрдүлээх” диэн быһаарбыта. Ити ааспыт үйэ 70-с сылларыгар этэ. Холобур, өрүөс – сырайыгар маҥаннаах хаар ынах, маҥаас – маҥан төбөлөөх ынах, күрдьүгэс – күрэҥ, кытархай араҕас (рыжий), хараҥа түүлээх – төрүкү түүр тыллара, оттон эриэн – сүүһүгэр маҥаннаах эриэн ынах, саадьаҕай – сиһин ороҕунан маҥаннаах –былыр хаһан эрэ монгуоллуу тыллартан киирбиттэр.

Түөлбэ тылын каартаҕа киллэрбит Спиридон Алексеевич Иванов сүөһү 30-ча өҥүн ырытан көрөн баран маннык диэбитэ: “Өр кэмҥэ саха сүөһүтүн үөскэппит саха омук өҥүн-дьүһүнүн бэлиэтээбитэ барыта сурукка киирэн сылдьар диир кыахпыт суох”.

Этнограф С.И. Николаев-Сомоҕотто саха ынаҕын өҥүн туһунан маннык суруйбута: “Среди большого разнообразия масти якутской коровы преобладают черная, красная, белая, тигровая. Одновременно белохребетность, белогрудость, белая полоса за лопатками, охватывающая туловище, белоногость, белоголовость, белолобость, белощекость являются характерными для масти преобладающего большинства якутского скота”.

Кэлиҥҥи чинчийиилэртэн холобурдаатахха, Иванова З.И. “Генофонд антигенов крови крупного рогатого скота Якутии” (1997) үлэтигэр ала дьүһүннээх баһыйарын бэлиэтээбитэ: “… в популяции якутского скота преобладают пестрые животные с характерными типами пегости (78%). Зарегистрировано 25 различных вариантов масти из 6 основных видов: черная, рыжая, красная, бурая, тигровая и белая, в каждой по несколько форм пегости (беспорядочная пестрота, белохребтовость, белобокость, белоголовость). Часто наблюдаются белые отметины на голове – звездочка, проточина, лысина, мазок, пестрина и очки”.

***

Саха ынаҕын сүрүн өҥө-дьүһүнэ билигин уус-уран айымньыга, олоҥхоҕо, норуот ырыатыгар, былыргы алгыстарга уонна төһө кыалларынан тылдьыттарга киирбитэ баар. Сүөһү өҥүн аныгы саха туох диэн суолталааҕын быһаарсарыгар уустук. Ол да буоллар, түөлбэ тылдьыттарыттан быһа тардан аҕаллахха маннык.

Араҕас. Ынах уонна сылгы сүөһү дьүһүнэ – ʻрыжий (о масти лошади и коровы)’. Араҕас өҥ билиҥҥи саха тылыгар желтый – саһархай диэн эрэ суолталаах. Оттон араҕас ынах ‘светло-желтый; рыжий’ диэн буоларын тылдьыттар быһаарыыларыттан сэрэйэн билэбит. Ону таһынан өс хоһооҥҥо маннык баар: атах баайыылаах араҕас ат умсаахтыы сылдьар үһү=стреноженный рыжий конь ныряючи живет, говорят (этэҕэ=бокоплав). Бу – Тааттаҕа элбэхтик ахтыллар өҥ-дьүһүн.

Куба араҕас. Сунтаар тыла: ‘рыжийֹ (о масти коровы). Арааһа, ынаҕы сылгы өҥүттэн сиэттэрэн таһаараллар дуу диэх санаа үөскүүр, тоҕо диэтэххэ, сүөһү дьүһүнэ үксэ сылгы өҥүн кытта алтыһар. Холобур, куба араҕас – кутуруга, сиэлэ, самыыта, уорҕата араҕас, ньилбэктэрэ уоннаа түөһэ сырдык араҕас түүлээх (с красноватым хвостом, гривой, крупом и спиной, со светло-желтой грудью и в “чулках” такого же цвета).

Э.К. Пекарскай тылдьытыгар араҕас ‘желтый; желтоватый, палевый, золотистый; рыжий, красный, рыжеватый’ диэн эгэлгэлээх. Бэрт үчүгэй холобурдардаах: араҕас ат ‘рыжий конь’; үрүҥ араҕас ат ‘игреневый конь’; күдэн араҕас ат ‘соловая лошадь’; араҕас тэллэй ‘рыжик (гриб)’; араҕастыҥы ‘желтоватый, рыжеватый, красноватый’; араҕастай атыыр сылгы ‘рыжий жеребец’. Куба тоҕо манна «кыбыллыбытын» түөстэххэ: кубаҕай ‘бледный; белокурый, блондин’; кубархай ‘бледноватый, бледный; блондин’; кубархай иҥнээх ‘бледнолицый; бледный цвет’. Мантан сиэттэрэн таһаардахха, “куба араҕас – өлбөөркөй араҕас дьүһүн” диэххэ сөп.

Алакаас – Аммаҕа, алычыай – Ньурбаҕа. Ала ынах – пегая корова. Ол аата ойоҕосторо маҥан эбэтэр курдуу маҥан өҥнөөх.

Эриэгий, эриэгийэ. Садын дьоно-сэргэтэ итинник дьүһүннүүллэр эбит. Эриэгий, эриэн – син биир ала диэбит курдук. Манна биир дьикти баар. Былыргы түүр тылыгар kiši alasï ičtin, jïlqï alasï taštïn ʻпестрота (т.е. хитрость) человека изнутри, пестрота животного снаружиʼ (jïlqï – крупный скот, преимущественно лошади) диэн өс хоһооно баар. Оттон сахаҕа эмиэ үүт-үкчү итинник өс хоһоонун бары бэркэ билэбит: киһи эриэнэ иһигэр, көтөр эриэнэ таһыгар эбэтэр киһи эриэнэ иһигэр, көтөр эриэнэ таһыгар, киһи эриэнэ иһигэр, сүөһү эриэнэ таһыгар. Манна даҕатан эттэххэ, араас суруйуулары сыныйан көрдөххө, бастаан көтөр эриэнэ эрэ диэннээх өс хоһоон баара. Сүөһү эриэнэ диэннээх кэлин тэнийбит. Эриэгийэ дьүһүн Сэһэн Болоҕо ынах аата буола сылдьар: Эриэгийэ, Эриэлдьэ ‘пеструха, пеструшка; кличка пестрой коровы’.

Иэдьэгэй эриэн ‘грязнопестрый’. Иэдьэгэй – монгуоллуу тылларга тарҕаммыт тыл: ээзэгэй ‘творог’. Биһиэнин курдук иэдьэгэй. Сүөһүбүт өҥө иэдьэгэй курдук бытархай, быдьыр эриэннээҕин иһин буолуо. Бу өҥ былыргыттан тарҕанан, хата, баччааҥҥа диэри тиийэн кэлэн сурукка киирэн хаалбыт. Холобур, С.А. Зверев-Кыыл Уолун “Хаһаа ырыатыгар” маннык баар:

Иэйэхсит эмээхсин

Иэдьэгэй эриэни иэнигитэр,

Томторук эриэни туһаайар,

Хара саадьаҕайы айар,

Холлоҕос эриэни уйгулуур,

Ураа муостааҕы тоҕуорутар,

Уйуллаах кутуруктааҕы субурутар,

Үөрбэ муостааҕы үөрдүүр

Кэскиллээх кэй бараана бу эбит.

Эриэн ынах эгэлгэтэ элбэх.

Абыйга ала дьүһүн биир көрүҥэ – курдаах. Итиннэ чугас суолталаах өҥ көрүҥэ орто халымаларга баар – курдуустаах, курдустаах – илин өттө хара эбэтэр кыһыл, оттон ортотунан маҥан кур курдук ойуулаах.

Кыһыл. Абыйга, үөһээ Халымаҕа кытархай эбэтэр кугас ынаҕы итинник ааттыыллар (рыжая масть коровы, лошади). Орто Халымаҕа уонна үөһээ Халымаҕа кычылымаан диэн дьүһүнү тупсаран биэрэр тыл баар. Эмиэ итинник суолталаах.

Боломос. Боломос өҥнөөх сүөһү – хараҥа маҥан дьүһүннээх. Биһиги билиҥҥи тылбытынан быһаардахха – бороҥ (серый). Пекарскайга боломос буолбут ‘посерело’ диэн тыл баара бэлиэтэммит. 2004-2018 сс. тахсыбыт 15 туомнаах Улахан тылдьыппытыгар болоорхой диэни ‘пепельного цвета, темно-серый’ диэн быһаарбыттар. Кырдьык, корова пепельной масти диэтэххэ хараххар ордук ырылыччы көстөн кэлэр курдук дуу…

Суумматах. Сүөһү маннык өҥүн урукку кэмҥэ Үөһээ Халымаҕа булан сурукка киллэрбиттэр: серовато-темная масть.

Харааччыйа. Индигиир түөлбэтин тыла – хара дьүһүннээх ынах. үөһээ Халымаҕа өссө тупсаран биэрбиттэр – харанай.

***

Сүөһү маҥан, хара, кыһыл, эриэн, бороҥ диэн сүрүн өҥнөрүттэн тахсыбыт өҥ-дьүһүн эгэлгэтэ сүнньүнэн туох эрэ бэлиэлээх, толбонноох, эбирдээх буоллаҕына, өссө атын өҥнөр ааттара үөскүүр.

Кыалыктаах. Ленскэй сахаларыгар баар тыл – өттүгэр ойуулаах диэн суолталаах. Туох ойуулааҕа туохха майгынныырыттан тутулуктаах. Холобур, кыалыктаах: кыалык – кыаны уонна чокууру сылдьарга аналлаах кыра тирии саппыйа (биир өттүгэр хататтаах буолар).

Ыҥыырдаах. Абыйдар түөлбэ тыллара. Ойоҕоһугар ыҥыырга майгынныыр маҥан ойуулаах.

Эрэбэдэйдээх. Абый түөлбэ тылыгар – сүөһү дьүһүнэ. Бэрэмэдэй диэнтэн үөскээбит тыл – акка ыҥыыр үрдүнэн биллэҕэ быраҕарга анаан кэтит тириинэн холбуу тигиллибит икки тирии хааһах.

Дьаҕыллаах. Таатталарга баарын суруйан тылдьыкка киллэрбиттэр. Саннын хаптаҕайыгар эбэтэр моонньугар сүрүн өҥүттэн туспа (үксүн хараҥа) дьүһүннээх улахан ойуулаах. Дьиҥинэн, сылгыны эрэ буолбакка, ынах сүөһүнү эмиэ итинник дьүһүннүүллэр эбит. Норуот тылынан уус-уран айымньытыгар хара дьаҕыл диэн ала хотойу (орлан) ааттыыллар.

Малааннаах. Абый, Бүлүү, Дьааҥы, Орто Халыма, Өлүөхүмэ, Сунтаар түөлбэлэригэр баар тыл. Суолтата: маҥаас – бэйэтин дьүһүнүттэн уратыта суох сирэйэ олоччу эбэтэр муннуттан сүүһүгэр диэри маҥаннаах. Өлүөхүмэҕэ өссө малаан диэн туспатык ааттыыллар. Маҥааспыт да эгэлгэлээх буолар эбит: күрүҥ маҥаас, хара маҥаас, кугас маҥаас, кыһыл маҥаас, ачыкылаах маҥаас, былааттыы маҥаас, о.д.а. Маҥаас дьүһүн көтөргө эмиэ баар: маҥаас туруйа (журавль даурский), маҥаас суор.

Мордурҕастаах. Бүлүүгэ, Ньурбаҕа туттуллар тыл: маҥан дьураалардаах эбэтэр дьураалаах (хара эбэтэр хараҥа өҥнөөх ынах баһын, көтөр төбөтүн туһунан). Атыннык өрүөстээх диэн ааттанар. Мороду дьүһүнүгэр майгынныырын иһин.

Тыстыы һырай. Ньурба түөлбэтин тыла. Сирэйигэр маҥан дьураалаах ынах. Маҥаас диэн дьүһүнү бэлиэтиир тыл түөлбэлии көрүҥэ.

Олооччулаах. Абый, Орто Халыма түөлбэ тыла. Олооччу – мараҕа кэтэр кылгас остоох этэрбэс.

Этэрбэстээх. Үөһээ Халымаҕа атаҕар этэрбэскэ маарынныыр маҥан ойуулаах ынаҕы итинник ааттыыллар.

Дьарҕаалаах. Сиһин батыһа үрүҥнээх, үрүҥ систээх. Нууччалыы полосатая диэххэ сөп буолуо. Саадьаҕай диэн ынах дьүһүнүн Абыйга, Орто Халыма түөлбэ тылыгар атыннык ааттыыр тыллара. Манна даҕатан эттэххэ, оноолоох саадьаҕай, салбырҕас саадьаҕай, саппыйа саадьаҕай, сарбынньах саадьаҕай, таллан саадьаҕай, хара саадьаҕай, тоноҕос саадьаҕай, баҕарах саадьаҕай, моҕотой саадьаҕай, о.д.а. диэн ынах сүөһү өҥүн араараллар. Хамсыыр харамай эмиэ саадьаҕай буолар: таллан саадьаҕай моҕотой, саадьаҕай тоҥсоҕой. Оскуолаҕа биэс ынахтаах Бэйбэрикээн эмээхсин туһунан остуоруйаны бары аахпыппыт, Константин Тимофеев остуоруйа-киинэтин үгүспүт көрбүтэ. Ол гынан баран ол биэс ынах хайдах өҥнөөх этилэрий? Арааһа, ол хоруйа Иван Гоголев-Кындыл “Бэйбэрикээн эмээхсин” диэн оҕолорго хоһоонунан остуоруйатыгар (1960) баар буолуон сөп. Онно Бэйбэрикээн ынахтарын өҥө маннык суруллар:

Биэс саадьаҕай ынахтаах,

Бэйбэрикээн диэн ааттаах

Эмээхсин үүт-сүөгэй астаан,

Буруота буккурастаан,

Олорбута алааска,

Дьыбардаахха, куйааска.

Ити курдук, саха ынаҕын өҥө саха омук тулалыыр эйгэ өҥүн-дьүһүнүн төһө ырылыччы ойуулаан көрөрүн сиһилии арыйар. Өҥнүүр-дьүһүннүүр уратыбыт билигин төһө чөл сылдьарый, хас саха киһитэ ынах өҥүн эндэппэккэ билэн ааттыан сөбүй?Бүгүҥҥү «Билим» альманах таһаарыытыгар билэлиэгийэ билимин хандьыдаата Евдокия Герасимова чинчийиитин сыалынан «Надежда» ырыа нууччалыыттан сахалыы тылбааһын ырытыы буолар. Бу бастакы холонуу. «Бу чинчийии саха уус-уран тылын өһүн-байытар сыаллаах истилиистикэ, тылбаас практическай дьарыктарыгар матырыйаал быһыытынан туттуллуон сөп. Үлэ түмүгэ: ырыа тылбааһыгар ис хоһоонун, эрэл санааны саҕар күүстээх иэйиитин тиэрдии ситиһиллибит, уус-уран формата сүнньүнэн тутуһуллубут«, — диир учуонай.

Ааптар: Герасимова Евдокия Софроновна, М.К. Аммосов аатынан Хотугулуу-Илиҥҥи бэдэрээлинэй үнүбэрситиэт Арассыыйа хотугулуу-илиҥҥи норуоттарын тылларын уонна култуураларын үнүстүүтүн дассыана, билэлиэгийэ билимин хандьыдаата

Күлүүс тыллар: саха тыла, тылбаас, уус-уран тылбаас, поэтическай тылбаас, ырыа тыла.

Уус-уран поэзия тылбааһа саха литэрэтиирэтин байытар, култууралар алтыһыыларын биир бэлиэтэ буолар. Норуот тыла туруктаах, кэскиллээх буоларын туһугар ырыа тылбааһыгар тыл үөрүйэҕин тутуһан, уус-уран тыл этигэн баайын сөпкө туттан тиэрдиэх тустаахпыт. “Надежда” ырыа 1971 с. Николай Добронравов тылыгар, Александра Пахмутова матыыбыгар айыллыбыт. Быйыл бу ырыа 50 үбүлүөйдээх сылын туолла. Норуоттар сомоҕолоһууларын бэлиэ күнүгэр нуучча улуу композитора Александра Николаевна Пахмутова көҕүлээһининэн Бүтүн Арассыыйатааҕы хуор толоруутун аахсыйата буолан ааста. “Эрэл” ырыа дойду үрдүнэн турбут хамсык ыарыыны утарар, дьоҥҥо-сэргэҕэ барыта этэҥҥэ буолуо диэн эрэллээх санааны саҕар. Киһи ыарыытын 50 бырыһыана санааттан турар диэн этэллэр, онон биһиги инникигэ эрэллээх, күүстээх эр санаалааах буоллахпытына хамсыгы кыайыахпыт диэн ыҥырыы буолар. Бүтүн дойду үрдүнэн бу ырыаны араас омук барыта бииргэ ыллаата. Сахалыы бу ырыаны Саха Өрөспүүбүлүкэтин үтүөлээх артыыһа, ырыаһыт Алексей Егоров уонна поэт-мелодист Виктор Хон–Омук Уола тылбаастаатылар. Онон, тылбаас көмөтүнэн бүтүн Арассыыйа үрдүнэн сахалыы ырыа дуораһыйан иһиллибитэ култууралар алтыһыыларын, сомоҕолоһууларын туоһута буоларын чинчийии тоҕоостооҕунан сыаналыыбыт.

Хайа баҕарар омук туспа литэрэтиирэлэнэригэр, литэрэтиирэлии тыла атаҕар турарыгар тылбаас, чуолаан, уус-уран тылбаас сүдү суолталаах. Саха тыла салгыы сайдарын туһугар, уус-уран тылбаас бу ирдэбилин тутуһуох тустаахпыт: айымньы ис хоһоонун толору тириэрдии; айымньы ааҕааччыга дьайыытын ситиһии; тыл үөрүйэҕин тутуһуу; айымньы истиилин, көрүҥүн учуоттааһын; айымньы тутулун тутуһуу.

Уус-уран тылбааска хоһоонунан айымньы, үгүс хааччахтаах буолан, биир уустук жанр буолар: “Поэтическая форма традиционно поставлена в жесткие рамки ограничений. Ритм, размер, количество стоп, рифма, тип чередования рифм, каденция, строфа, рефрен, звукопись – это те особенности формы, которые, сочетаясь, придают стиху особый параметр музыкальности, те внутренние каркасные балки, которые сообщают архитектурному сооружению стиха неотразимую привлекательность. Ни в каком другом тексте игра формы не имеет такого важного значения, нигде больше эстетическая информация не представлена такой концентрацией средств, как в поэзии. Поскольку, как мы уже выяснили, в художественном тексте эстетическая информация доминирует, то доминантами перевода являются все названные формальные особенности” [1, с. 318].

Ону таһынан, чуолаан, хоһоонунан айымньыга иэйии дэгэтин тиэрдии ордук суолталаах: “В художественных, особенно в поэтических, произведениях очень важна информация эмоционально-экспрессивная, создаваемая особым отбором выразительных средств, рассчитанных на определенное воздействие на читателя” [4, с. 9].

Оттон маны саха тылыгар тириэрдэр биллэн турар уустук. Тоҕо диэтэххэ “Тылбаас – үрдүк искусство, күүрээннээх айар үлэ, ааптары кытары куоталаһыы, үтүө тылбаас уопсайынан уус-уран литература бастыҥ ситиһиитэ, ол эрээри бүтэһиктээх тылбаас суох” [9, с. 493]. Хоһоонунан айымньыны тылбаастыырга айымньы ис хоһоонун, иэйиитин тириэрдэри таһынан, кээмэйэ эмиэ тутуһуллуохтааҕын поэт, тылбаасчыт С. Руфов “нууччалыы хоһоон кээмэйин биһиги бэйэтигэр маарыннатан биэрэ сатыырбыт ордук” диэн тылбаас биир сүрүн бириинсибигэр киллэрэр [8, с. 267].

Транслатологическай наардааһыҥҥа ырыа тылын, хоһоонтон саҕыллан тахсар буолан экспрессивнэй тиэкискэ киирэрин таһынан, аудиомедиальнай тиэкис буолар диэн нуучча тылын үөрэҕэр этиллэр: “Аудиомедиальные текст… оформляется с учетом применяемых технических средств, выступая в сочетании с невербальными текстовыми компонентами – изобразительных средств, музыки, жестов и т.п. [1, с. 247]. Оттон музыкальнай айымньыны ырытыы музыковедческий текст диэн сыаналанар эбит: “Музыковедческий текст. Под этим названием мы объединяем тексты, посвященные теории и истории музыки, музыкальному творчеству и анализу отдельных музыкальных произведений” [1, с. 276].

Саха тылын үөрэҕэр ырыа тылын-өһүн анаан-минээн дириҥник чинчийии суох да буоллар, биирдиилээн тыл үөрэхтээхтэрэ бу эйгэҕэ сыһыаннаах кыһалҕаны ыстатыйаларыгар ахталлар. Ол курдук, балай да киэҥник ылсыһан, саха тылын үөрэхтээҕэ Л.Е. Манчурина саха тылын үөрэҕэр ырыаны маннык сыаналыыр: “Ырыа – тыл уонна музыка искусствота буолар. Ырыа диэн хоһоон уонна мелодия искусствота. Сороҕор ырыаны толоруу искусствотын курдук эмиэ сыаналыыллар. Туох да диэбит иһин, ырыа үксүгэр тыллаах буолар, оттон сахалыы ырыа төрөөбүт тылынан, ийэ тылынан суруллар хоһоонунан айымньы буолар. Атыннык эттэххэ, ырыа хоһооҥҥо айыллар эбэтэр бэлэм муусукаҕа хоһоон суруллар. Хоһоон ырыа туллар тутааҕа, дьардьамата, этэ-сиинэ, тыына, дууһата буолар. Онон хоһоон хайдаҕыттан (табыллыбыт/табыллыбатах, үчүгэй/куһаҕан, сытыы/сыппах, нарын/модороон) хайдах ырыа тахсара улахан тутулуктаах” [5].

Ырыаны айааччылар эмиэ ырыа тылыгар-өһүгэр сүрүн болҕомтолорун уураллар: Ону таһынан, бу уустук жанрга иэйии эмиэ улахан оруоллаах: “Сүрэҕи-быары ортотунан киирэн иэйии кэрэтин тилиннэрэр, санаа сырдыгын саҕар, матыыптыын нарын, тыллыын астык саха ырыатыттан ордук сахаҕа туох баар буолуо буоллаҕай?! Үөрэр, эрчимирэр түгэҥҥэ, арыт санааргыыр, санньыйар да кэмнэргэ доҕор буолан уоскутуо, атас буолан арыаллыа. Ырыа киэҥ сыһыытынан дьаарбатар, иэйии кэрэ сирдэринэн тэлэһитэр” диэн ырыаһыт Алексей Егоров сыаналыыр [3].

Инники этиллибитин курдук, уус-уран тылбаас ирдэбилигэр, айымньы ис хоһоонун толору тириэрдэри, ааҕааччыга дьайыытын ситиһэри таһынан айымньы тутула тутуһуллуохтаах. Ону Семен Руфов: “Дьиҥнээх тылбаас – ис хоһоонун ситэри биэрии, тас нуорматын толоруу тутуһуу ыраас холобура” диэн сыаналыыр. Онон, бастатан туран, ырытар ырыабыт тас нуормата төһө тутуһуллан тылбаастаммытын көрөбүт:

Нууччалыытыгар устуруока сүһүөҕүн ахсаана сахалыы тылбаастанарыгар 5 сиргэ биирдии сүһүөҕүнэн кэһиллибит. Түөрт устуруокаҕа биирдии сүһүөҕүнэн эбиллибит, биир устуруокаҕа бииринэн көҕүрээбит: 1. Взлётные огни аэродромов / Көтөр аал суолларын уоттара (10 / 9 сүһүөх). 2. Здесь у нас холодные рассветы / Бу манна аргыардаах сарыаллар (10 / 9 сүһүөх). 3. Многое теряется из виду / Үгүһү көрбөккүн болҕойон (10 / 9 сүһүөх). 4. Надо быть спокойным и упрямым / Холку буол, иннигин биэримэ (10 / 9 сүһүөх). Бастакы түөрт холобурга устуруока сахалыы тылбаастанарыгар биирдии сүһүөҕүнэн көҕүрээбитин, ырыа оҥороллоругар аһаҕас дорҕооннору икки төгүл уһатан биэрэн, нууччалыытын кытта тэҥ ахсааннаах буолара ситиһиллибит: уоттара / уоттараа-аа, сарыаллар / сарыаллаа-аар, көрбөккүн / көрбө-өккүн, биэримэ / биэримээ-ээ. Онон нууччалыытын курдук сахалыы тылбааһыгар 10-нуу сүһүөх буолбут. Биир устуруокаҕа сүһүөх эбиллиитэ бэлиэтэнэр: Чтоб только о доме в ней пелось / Төһө да ыраах мин сырыттарбын (9 / 10 сүһүөх). Манна сахалыытыгар биир сүһүөх эбиллэн 10 буолбут. Дьиҥэ, мин диэн тыл эбиллибэтэҕэ буоллар, ырыа тылын суолтата да, грамматитческай тутула да кэһиллиэ суоҕун сөп этэ: Төһө да ыраах сырыттарбын (9 сүһүөх). Тоҕо диэтэххэ, сырыттарбын бастакы сирэй буолара тардыылаах сыһыарыы көмөтүнэн эмиэ бэриллэр, онон аһары сиһилээһин курдук буолбут.

Маны таһынан хоһоон рифмата сорох устуруокаҕа тутуһуллар. Холобур: 1. Светит незнакомая звезда Снова мы оторваны от дома / Билбэт сулуспут эмиэ тыкта Ким эрэ дьиэтиттэн тэйэ хаамта. 2. Снова между нами города, Взлётные огни аэродрома / Эмиэ атын-атын куораттар Көтөр аал суолларын уоттара. 3. Здесь у нас туманы и дожди, Здесь у нас холодные рассветы, Здесь на неизведанном пути / Бу манна туманнар, ардахтар Бу манна аргыардаах сарыаллар Бу манна мунаархай аартыкка.

Салгыы ырыа тылын лиэксикэтэ, морполуогуйата уонна сиинтэксиһэ нууччалыыттан сахалыы тылбааһыгар хайдах бэриллибитин маннык көрөбүт.

Морполуогуйата. Бастатан туран, тылбаастаммыт тиэкискэ саҥа чааһын уларытыы маннык бэриллэр. Холобур: 1) Кажутся нелепыми обиды / Хомойор-хоргутар да сатаммат (Аат тыл / Аат туохтуур). 2) Снова мы оторваны от дома / Ким эрэ дьиэтиттэн тэйэ хаамта (Сирэй солбуйар аат / Быһаарыыта суох солбуйар аат). 3) Светит незнакомая звезда / Билбэт сулуспут эмиэ тыкта (Даҕааһын аат / Аат туохтуур). 4) А песни довольно одной / Ыллыаҕым бар дьоммор анаан (Аат тыл / Туохтуур). Иккиһинэн, туохтуур кэмин уларытыы көстөр. Холобур: Светит незнакомая звезда (билиҥҥи кэм) / Билбэт сулуспут эмиэ тыкта (билигин ааспыт кэм). Үсүһүнэн, элбэх ахсааны биир ахсаанынан солбуйуу тыл үөрүйэҕин тутуһан тылбаас буолар. Холобур: 1) Тают грозовые облака / Хараҥа былыт да ардаабат. 2) Радости скупые телеграммы / Аччыгый үөрүүлээх да түгэни. Төрдүһүнэн, элбэх ахсаан халыыбын уларыппакка тиэрдии көстөр. Холобур: 1) Здесь у нас туманы и дожди / Бу манна туманнар, ардахтар. 2) Взлётные огни аэродрома / Көтөр аал суолларын уоттара. 3) Здесь у нас холодные рассветы / Бу манна аргыардаах сарыаллар. Маннык көстүү тыл үөрүйэҕиттэн туорааһын курдук буолар эрээри, хоһоонунан айымньыгар тыл сүһүөҕүн тэҥнииргэ туттуллар, итиэннэ уус-ураннык хоһуйан этиигэ күүһүрдэр ньыма буолар.

Сиинтэксиһэ. Бастатан туран, тыл ситимин уларытыы көстөр. Холобур: Светит незнакомая звезда / Билбэт сулуспут эмиэ тыкта. Манна нууччалыытыгар сыстыы ситим сахалыы тылбаастанарыгар тардыы ситиминэн бэриллибит. Тардыы ситимэ бу түгэҥҥэ истиҥ чугас сыһыаны бэлиэтиир дэгэт суолталаммыта, айымньы иэйиитин тириэрдэргэ туһуланар. Иккиһинэн, кэпсиирэ миэстэтин уларыппакка тиэрдии хоһоон тутулун кэспэт. Холобур: 1) Ждут замысловатые сюжеты / Күүтэллэр араас эҥин санаалар. 2) Многое теряется из виду / Үгүһү көрбөккүн болҕойон. 3) Чтоб порой от жизни получать Радости скупые телеграммы / Ардыгар олохтон булуоҕуҥ Аччыгый үөрүүлээх да түгэни. Үсүһүнэн, аттарыы халыып сахалыы уус-ураннык сиһилээн этэри ситиһэр. Холобур: 1) А удача – награда за смелость / Табыллыы – бу эр санаа бэлэҕэ. 2) Надо быть спокойным и упрямым / Холку буол, иннигин биэримэ. 3) Снова мы оторваны от дома / Ким эрэ дьиэтиттэн тэйэ хаамта.

Маны таһынан, тылбаастаммыт тиэкискэ тылы эбии уонна көҕүрэтии ньымата көстөр. Холобур, тылы эбии: 1) Тают грозовые облака / Хараҥа былыт да ардаабат. 2) Радости скупые телеграммы / Аччыгый үөрүүлээх да түгэни. Сахалыы тылбааһыгар тылы эбии ньымата хоһоон рифматын оҥорууга туһуламмыт. Оттон тылы көҕүрэтии, холобур: 1) Здесь у нас туманы и дожди / Бу манна туманнар, ардахтар. 2) Надежда – мой компас земной / Эрэл баар – сирдээҕи сирдьит саха тылын үөрүйэҕин тутуһан тылбаас уонна хоһоонунан айымньы форматыгар устуруокаҕа тыл ахсаанын тэҥниир сыаллаах.

Инники этиллибитин курдук, тылбаас судургута суох, ордук уус-уран айымньы, чуолаан хоһоонунан айымньы тылбааһа уустук буолар. Эбиитин ырыа, буолаары буолан, киэҥник биллибит ырыа тылбааһа ыарахан. Бастаан ис хоһоонун биэриэхтээххин, тыынын таба тутуохтааххын, онтон хас биирдии тылыҥ, этииҥ ырыа музыкатыгар, тэтимигэр таба олоруохтаах. Хас дорҕоон, сүһүөх ‒ барыта суолталаах. Ол ылбычча таба туттарбат. Ол да буоллар, бу ырыппыт “Надежда” ырыабыт сахалыы тылбааһа балай да сиппит. Ол курдук, ырыа тылын ис хоһоонун, эрэл санааны саҕар күүстээх иэйиитин, иэйээнин тиэрдии ситиһиллибит. Итиэннэ уус-уран формата сүнньүнэн тутуһуллубут.

Түмүктээн эттэххэ, бүтэһиктээх тылбаас диэн суох дииллэринии, инникитин бу тылбастаммыт “Эрэл” ырыа тылын-өһүн өссө чочуйуохха, тупсарыахха да син, тылбаас атын да барыйааннара айыллыахтарын сөп. Онон, бу тиэмэни салгыы чинчийэр, үһүс күпүлүөтүн тылбаастыыр, атын түүр тылларын кытта тэҥнии тутан чинчийэр сорук турар.

Литэрэтиирэ«Билим» альманах бүгүҥҥү таһаарыытыгар ыстатыйаҕа аат туохтууру сэттис кылааска үөрэтии сырдатыллар. Араас сыллааҕы үөрэх кинигэтэ ырытыллар, ону сэргэ биллэр-көстөр мэтэдьиистэр үлэлэриттэн билиһиннэриллэр. Саҥа тахсыбыт учуобунньукка сорох түгэҥҥэ кырамаатыкаҕа болҕомто күүскэ ууруллубута ыйыллар.

Ааптар: Гурьев Геннадий Игнатьевич, М.К. Аммосов аатынан Хотугулуу-Илиҥҥи бэдэрээлинэй үнүбэрситиэт Арассыыйа хотугулуу-илиҥҥи норуоттарын тылларын уонна култуураларын үнүстүүтүн дассыана, бэдэгиэгикэ билимин хандьыдаата

Күлүүс тыллар: сэттис кылаас, аат туохтуур, учуобунньук, үөрэх босуобуйата, ФГОС.

2016 сыллаахха ФГОС (бэдэрээссийэ үөрэххэ судаарыстыбалыы ыстандаарда) ирдэбилинэн салайтаран 7-с кылааска аналлаах саха тылын кинигэтэ бэчээттэнэн тахсыбыта. 2018 сыллаахха бу учуобунньук Арассыыйа Үөрэҕин министиэристибэтин анал испииһэгэр киирбитэ. Онон ФГОС ирдэбилигэр толору эппиэттиир кыахтанна диэн этиэх тустаахпыт.

Учуобунньук кыттыгас ааптара буоларым быһыытынан, кинигэҕэ эбии быһаарыы биэрэр наада буолсу диэн санааҕа кэллим.

 Билим кэнники арыйыыта – аат туохтуур кэпсиирэ оруоллаах түһүктэниитэ [эмиэ онно]. Көстөрүн курдук, аат туохтууру үөрэтии уустугуран иһэр.

7-с кылааска аат туохтууру 5 уруокка үөрэтиллэр. Маныаха 3 чаас ситимнээх саҥа эбиллэн, уопсайа 8 чаас буолар.

18-с бараагырапка (56 сирэйгэ) үөрэнээччи аат туохтууру быһаарарыгар мунаах түгэн үөскээбит. Холобур, бэлиэтэммит аат туохтууру болҕойон көр, тылга хайдах уларыйар эбитий? Мин кэлбитим, Эн кэлбитиҥ, Кини кэлбитэ, Биһиги кэлбиппит, Эһиги кэлбиккит, Кинилэр кэлбиттэрэ. – Сирэй сыһыарыытын ылбыт [6, с. 56]. Үөрэнээччи мин кэлбитим диэн тыл ситимин сирэй солбуйар аат+туохтуур диирэ чуолкай. Нууччалыы я пришёл диэн тылбаастыаҕа уонна туохтуур (глагол) эбит диэҕэ. Маны атыннык холобурдуохха сөбө. Холобур: Мин кэлбитим – кылааска ким да суоҕа. Түмүктүүр суолталаах тэҥҥэ холбоммут этии. Ол эрээри бу тиэмэни 9-с кылааска үөрэтиллэр. Онон олус уустугурдан быһаарыы буолан тахсар.

Бу сирэйгэ (мунаах быһаарыы кэнниттэн) тиэмэни арыый судургутук быһаарар ньыманы көрөбүт. Холобур: Мин кэлбиппэр ийэм үөрбүтэ. Мин кэлбиппин эн билэҕин. Мин кэлбиппиттэн эдьиийим соһуйбута. Мин кэлбиппин дьонум астыммыттар. – Аат туохтуур кэпсиирэ түһүктэнэр. Ити – тус туохтууртан уратыта [эмиэ онно]. Ол аата салаа этии кэпсиирэтэ. Эмиэ үөһэ этиллибитин курдук, 7-с кылаас үөрэнээччитэ ити тиэмэни үөрэтэ илик.

Н.Н. Неустроевтаах аат туохтууру судургутук быһаараллар. Холобур: Коля куруук үчүгэй сыананы ылар. Ылар илии билбэт [5, с. 31].

Бу кинигэҕэ аат туохтуур уонна туохтуур формата үкчү, ол эрээри тус-туспа ыйытыыга хоруйдуур диэн хос быһаарыылаах. Онон аат туохтууру оскуолаҕа үөрэтии соруга, Неустроевтаах этэллэринэн, 1) аат туохтуур үөскээһинин уонна араастарын өйдөтүү; 2) аат туохтуур даҕааһын аакка, аат тылга уонна туохтуурга маарынныыр өрүттэрдээҕин уонна кинилэртэн уратыларын биллэрии; 3) аат туохтууру сурукка уонна тылынан кэпсэтиигэ туттарга үөрэтии эбит [3, с. 89].

Маныаха холоотоххо, Н.Д. Дьячковскайдаах аат туохтууру этиигэ кэпсиирэттэн ураты хайа баҕарар чилиэн – быһаарыы, туһаан, толоруу эбэтэр сиһилии да буолуон сөп. Оттон кэпсиирэ аат туохтуурунан бэриллибэт диэн чопчу быһаарыылаахтар [2, с. 85]. Ол гынан баран итинник быһаарыы билим билиҥҥи көрүүтүн кытта дьүөрэлэспэт.

Саҥа кинигэҕэ үөрэнээччи аат туохтууру тус туохтууртан араарарыгар хас да эрчиллии баар. Олортон биир ыарахан соҕустара 118 №-дээх эрчиллии буолар. Сорудаҕар этиллэр: “Бэлиэтэммит тыл барыта аат туохтуур. Тус туохтуур оруолугар туттуллубуттар. Тус туохтууртан уратылара – түһүк сыһыарыытын ылынан хос хайааһын оруолугар туттуллуохтарын сөп. Этии кэпсиирэтин түһүккэ туруоран этиитэ оҥор. Суолтатын быһаар”. Мантан салгыы холобур бэриллэр: Убайым кэлбитин мин көрсүбэтэхпин. Убайым кэлбитигэр үөрбүтүм. Убайым кэлбититтэн соһуйдум [6, с. 57]. Бу эрчиллии бастакы этиитэ “Убайым куораттан кэлбитэ” буолуон сөп. Дьэ, ол кэнниттэн кэпсиирэни ити курдук туохтуу, сыһыарыы, таһаарыы түһүктэргэ туруоруллуохтааҕа буолуо. Ыйытыы үөскүүр: атын түһүктэри тоҕо умуннубут?

Эрчиллиигэ биир да тыл бэлиэтэммэтэх. Холобур: Баай дьадаҥыны аһыммат. Киһи иккитэ төрөөбөт. Таайдахха, “аһыммат, төрөөбөт” диэн тыллары үөһэ этиллибит үс түһүккэ туруоран этии оҥоруллуохтаах эбит. Сүрүн сыал – аат туохтуур тус туохтууртан түһүккэ турарынан уратылаах диэн көрдөрүү. Бу эрчиллиигэ “суолтатын быһаар” диэн сорудах баар. Ол аата үөрэнээччи хайааһын аата дуу, хайааччы аата дуу диэн быһаарыах тустаах.

Бу эмиэ биир туспа ыарахан сорудах. Оҕо эрдэттэн хайааһын, хос хайааһын, ойоҕос хайааһын, хайааччы, хайанааччы, хайатааччы диэн тыллар суолталарын эндэппэккэ билиэхтээх эбит. Мантан көстөрүнэн, аат туохтуур тус туохтууртан туох уратылааҕын олус уустук гына быһаарыллыбыт.

7-с кылаас учуобунньугун сорох учуутал “эрчиллиитэ аҕыйах” диэн кириитикэлиир. Дьиҥэр, аат туохтууру үөрэтии холобуруттан да ылан көрдөххө, оҕоҕо сөптөөх эрчиллии элбэх. Өссө ситимнээх саҥаны сайыннарыыга, тыл култууратыгар, истиилгэ тиэмэҕэ сыһыаран балачча эрчиллии киирбит. Холобур, 134, 135, 136, 138 №-дээх эрчиллиилэр.

“Аат туохтууру саҥарар саҥаҕа туттуу” диэн 20-с бараагырапка аат туохтууру эгэлгэлээн туттан, хомоҕой, бэргэн этиилэри оҥорор холобур толору бэриллибит. Холобур:

Аат туохтуур быһаарыылаах өс хоһоонноро: Тэбэр сүрэхтээх, тардар тымырдаах, оонньуур хааннаах киһи. Билэр күөлүм балыга. Ааттыйбыт аат туохтуур туһаан, толоруу: Көрдөөбүт көһүйэ көмүһү булар. Сэнээбиккиттэн сэттэҕин ылыаҥ [6, с. 65].

Түмүк. Билимҥэ саҥаны арыйыы киирэн иһэрин быһыытынан, учуобунньукка ол эмиэ сырдатыллыахтаах. Ол сиэринэн 7-с кылааска аат туохтууру үөрэтиигэ уруккутааҕар киэҥ быһаарыы баар. Холобур, аат туохтуур этиигэ туһаан, толоруу, быһаарыы, сиһилии буоларын таһынан кэпсиирэ буолар диэн этиллибит. Эрчиллии элбэх. Ол эрээри билиҥҥи үөрэнээччигэ – төрөөбүт тылын да умнан эрэр дьадаҥы тыллаах-өстөөх оҕоҕо – кырамаатыканы (түөрүйэни) дириҥэтэн үөрэтии сөбө суох.

7-с кылаас үөрэнээччитэ аат туохтууру үөрэтиэн иннинэ 9-с кылааска үөрэтиэхтээх тиэмэтин – холбуу этии арааһын билиэхтээх буолан тахсар. Ол аата, кэлтэйдии кырамаатыкаҕа охторугар тиийэр. Үөрэнээччи аат туохтуур туһунан сүрүн өйдөбүлү иҥэриннэҕинэ, ол да сөп буолуо. Үөрэтии технологиятыгар саха тылыгар көмпүүтэр анал бырагырааматын оҥордоххо, ити уустук суолтан туоруохха сөп этэ. Маныаха анал программист наада.

ЛитэрэтиирэБилиҥҥи кэмҥэ киэҥник биллэр саха поэтессата Мария Афанасьевна Алексеева-Арылы Дуйдаах “Дьол эргиирэ” диэн хоһооннорун хомуурунньугар анал бэлиэтээһиннэр бэриллэллэр. Ордук 2000 сылтан бэттэх киэҥ далааһыннаахтык айар үлэнэн дьарыктанар поэтесса сонун уобарастааһыннара анал чинчийиини эрэйэллэр. Ураты уйан ойуулааһыннара, хоһооннорун тэтимэ кини истиилин чопчулууллар. Оттон лириическэй героинята – гендернэй чинчийии өттүттэн улахан интэриэһи тардар.

Ааптардар: Попова Матрена Петровна, М.К. Аммосов аатынан Хотугулуу-Илиҥҥи бэдэрээлинэй үнүбэрситиэт Арассыыйа хотугулуу-илиҥҥи норуоттарын тылларын уонна култуураларын үнүстүүтүн дассыана, билэлиэгийэ билимин хандьыдаата; Сутакова Диана Викторовна, М.К. Аммосов аатынан Хотугулуу-Илиҥҥи бэдэрээлинэй үнүбэрситиэт Арассыыйа хотугулуу-илиҥҥи норуоттарын тылларын уонна култуураларын үнүстүүтүн М-ЛНРФ-20 маҕыстыраана

Күлүүс тыллар: лиирикэ; уобарас; саха дьахтара; лириическэй субъект.

Саха норуодунай суруйааччыта Н. Лугинов 2005 с. устудьуоннары кытта көрсүһүүгэ кэлэ сылдьан, маннык диэн этэн турардаах: “Литература чыпчаала – поэзия. Поэтическай көрүү баар буоллаҕына ырыа да суруллар, проза, драма да суруллар”.

Саха билиҥҥи олоҕор бэйээттии көрүү баар буолан, чахчы да литэрэтиирэбит сайда, саҥаттан саҥа ааптардар, үтүөкэнтэн үтүөкэн айымньылар сурулла турдахтара…

Биһиги бу ыстатыйабытыгар поэтесса Мария Алексеева – Арылы Дуйдаах “Дьол эргиирэ” диэн 2019 с. “Көмүөл” кинигэ кыһатын иһинэн бэчээттэммит хомуурунньугун ырытарга холонобут. Манна поэтесса араас сылларга суруйбут хоһооннорун оригинала уонна нууччалыы тылбааһа бэриллэр. Хоһооннор элбэхтик тылбаастанан тураллар: поэзияны сэҥээрээччилэртэн идэтийбит тылбаасчыттарга тиийэ. Холобур, идэтийбит тылбаасчыт Евгений Каминскай – Санкт-Петербург биллиилээх поэта, “Звезда” сурунаал эрэдээктэрэ – бу хоһооннору эмиэ тумна хаампат.

Хомуурунньук хоһооннорун сүрүн санааларын түмэн баран, манна саха дьахтарын дьолун туһунан уобарастаан этии баарын бэлиэтиибит.

Саха норуотун курдук кыргыттарын киэргэлинэн симээбит, оһуор-дьарҕаа таҥастаабыт омук суоҕун кэриэтэ диэччилэр. Баҕар, буолуо даҕаны! Ол эрээри, саха кыыһа, дьахтара, олох кэрэ көстүүтэ эрэ буолбакка, бу олоххо ураты суоллааҕын-иистээҕин, тыйыс айылҕалаах дойдуга тыыннаах хаалар, олох олорор туһуттан эр киһиттэн итэҕэһэ суох күннэтэ мөккүөргэ эриллэрин, маны таһынан мындыр өйдөөҕүн-санаалааҕын, тулуурдааҕын, дьүккүөрдээҕин уус-уран айымньыны аахтахпытына, ордук итэҕэйэбит.

Хоһооннор лириическэй субъектара кимий? Кини бастыҥалаах, сүүһүгэр “күнү иилиммит”, “сарбынньахтаах ытарҕалаах”, “сиккиэр тыалга тэлибирии көтөр халадаайдаах”, “дьэдьэн сыттаах ыаҕыйалаах”, “төрөппүттэригэр махталлаах кыыс оҕо”, “эйэҕэс ийэ”, “эр киһи уйан куттаах тапталлааҕа”, “сибэккилээх алаас нарын лыаҕа буолан тырымныыр сиэн кыыһы араҥаччылыыр эбэ”, алаадьылаах, чороонноох, хатыҥнаах, сэлэһэр ыйдаах, сүгүрүйэр күннээх уонна хомуһуннаах тыллаах, этэр санаалаах, олоҕу уруйдуур хорсун тойуксут буолар.

Хомуурунньук маҥнайгы хоһооно ийэ уобараһыгар анаммыт. Ийэ уол оҕотугар таптала, харыһыйар, аһынар санаата матыып буолан иһиллэр:

Намчы сарын уйарынан

Саһаан кыстанар,

Дьоһумсуйа боччумуран

Оҕом уот оттор.

Хоһоон түмүгэр “намчы сарыннаах” уолтан “дохсун санаа долгунунан дьолун оҥостор” саха уолана буола улаатар. Ийэ оҕотугар таптала кини дьылҕатын түстүүр баҕа санааҕа кубулуйар:

Унаар буруо куйаар устун

Күөгэйэ устар.

Манна поэтесса күннээҕи олоҕу судургу ойуулааһынтан сыыйа тэйэн, бөлүһүөктээн этии таһымыгар тахсар. Былыр-былыргыттан саха кыһыны хайдах туоруурун, этэҥҥэ кыстыырын өрүүтүн саныыр. Билигин даҕаны поэтесса саха киһитэ кыһыны туораабыт үөрүүтүн дьахтар кыһалҕаны мүччү түспүт үөрүүтүнэн көрдөрөрүн аҕыйах тылынан этэр:

Дьахтар аймах

Күөһүн өрөр,

Кыһалҕаны

Кыайбыт сүрэх

Күөҕү көрөр,

Көҕө көбөр.

Лирическэй героиня күннээҕи түбүккэ да үтүөнү, кэрэни бэлиэтии көрөн, сүрэҕэ үөрэр, дууһата ыллыыр:

Дьэ, ытыгым күннэтэ

Биһилэхпин элитиэ,

Дагда хойдор үөрүүтэ

Сиргэ дьолу чиҥэтиэ.

Поэтессалар айымньыларыгар дьыл кэмнэрин, ыйдары анаан хоһуйбуттара баар буолар. Мария “Ыам ыйа” диэн хоһоонноох:

Ымыылаах ыам ыйа

Сырдыккын даҕаны!

Сүрэхпин арыйа

Баҕардым саҥаны!

Хайа баҕарар саха поэтыгар ыһыах – ураты кэм. Мария хоһоонугар бу кэмҥэ “сир-дойду сэргэхсийэ саҥа күҥҥэ мичийэр”, “сибэккилэр дьиэрэҥкэйдии тэбэллэр”.

“Дьахтар сайына” хоһооҥҥо ааптар кыыс оҕо чэлгийэ чэчириир кэмиттэн сааһырар кэмҥэ үктэммитин сайын күһүнүнэн солбулларыгар тэҥниир уонна манна эмиэ кэрэни таба булан көрөр. Оттон күһүнү хоһуйуута олох диалектикатын көрдөрөр:

Кэхтии да кэрэлээх,

Күһүн да күүтүүлээх,

Күлүмнэс үөрүүлээх,

Көтүтэр иэйиилээх.

Саха дьахтарын уйаҕас тапталын, доҕорун харыстыыр, араҥаччылыыр кыаҕын ааптар таба тайанан ойуулуур:

Сирдээҕи олохпор эн ааккын сипсийэн

Сындалҕан айаҥҥын кыратык чэпчэтэн,

Күн курдук сылаастык, ый курдук ыраастык

Көстүбэт ситимдҥэ ыксары силбэһэн,

Мин баарбын…

Таптал туһунан хоһооннорго “уйаҕас дьол”, “үйэлээх таптал”, “уйан кут”, “хорсун дьол” диэн тыл ситимнэрин көрсөбүт.

Маны таһынан, саха дьахтара куорат эйгэтигэр кытта айылҕа дьиктитин булан бэлиэтиир:

Дьокуускайга

Түүҥҥү халлаан

Сэгэлдьийэ

Сээдьэлиир.

Эбэтэр:

Кыраһа хаар оргууй

Туймаада хочотун сабыаҕа.

Эбэтэр:

Сыа хаар – маанылаах ыалдьыт.

Мария Андросова поэзиятыгар саха дьахтара – “чаҕар дьахтар” буолбатах, кини дьылҕа үрдүк мындаатыгар “хобулуктара ытталлар”. Маны таһынан, ханнык да ыарахан түгэҥҥэ доҕорун, бэйэтин уоскутар ураты күүһэ сөхтөрөр:

Барыта этэҥҥэ буолуоҕа,

Тускулум тоһуйан туруоҕа,

Үс кутум үрдүк дьол тосхойор

Уоскулаҥ кытылын булуоҕа.

Түмүктээн эттэххэ, Мария Алексеева “Дьол эргиирэ” хомуурунньугун лириическэй героинятын нөҥүө бу олоххо ытык аналын чиэстээхтик толорор, олох ыарахаттарын хорсуннук туоруур, дьонун-сэргэтин арчылыыр, араҥаччылыыр уонна кэрэни кэрэхсиирэ уҕараабат, уйан уйаҕас куттаах дьоллоох саха дьахтарын уобараһын түмэн көрдөрөр.

Уопсастыба

Төрөөбүт күҥҥүнэн, тапталлаах куораппыт!

Историяттан —кылгастык

Үбүлүөйдээх бырааһынньык балаҕан ыйын 11 күнүгэр түбэстэ. Былырыын пандемиянан сибээстээн, киэҥ далааһыннаахтык бэлиэтэммэтэҕэ, оттон быйыл күүтүүлээх норуот күүлэйэ тэриллэр.

Историяттан быһа тардан кэпсээтэххэ, куорат сайдыытын хаамыытын историята судургута суох уонна олус интэриэһинэй.

Дьоллоох Дьокуускай — өрөспүүбүлүкэ административнай, бэлитиичэскэй, экэнэмиичэскэй, култуурунай уонна научнай киинэ. Сибиир уонна Уһук Илин эрэгийиэннэр кырдьаҕас саастаах куораттарыттан биирдэстэрэ: Магадантан — 307, Владивостоктан — 228, Санкт-Петербургтан — 71 сыл аҕа саастаах. Оттон уулуссаларын ааттара Олоҥхо сиригэр буолан ааспыт сүдү суолталаах түгэннэри, историяҕа суоруллубат улуу дьон суолларын биһиэхэ кэрэһэлиир.

1632 сыл балаҕан ыйыгар Енисей сотнига Петр Бекетов хамаандатынан 30 киһилээх хаһаах бөлөҕө Өлүөнэ өрүс уҥа кытылыгар, Нам сиригэр, Өлүөнэ остуруогу (билиҥҥи Дьокуускайтан 70 км аллараа) туппуттара. Сааскы халаан уута ыларынан, нуучча хаһаахтарын тойоно Иван Галкин дьаһалынан, Өлүөнэ эбэ хаҥас кытылыгар, Сайсары эбэ күөл тула көһөрүллэн, мас куорат бастакы тирэх сирэ төрүттэммитэ.

1696 с. тохсунньу 10 күнүгэр Сибиирдээҕи бирикээс Саха уеһын уонна куоратын чертежтарын оҥорорго ыйаах таһаарар, нөҥүө сылыгар тохсунньу 31 күнүгэр үрүҥ көмүс бэчээти оҥотторон ыытар. Бу кэмтэн ыла остуруок бүтэһиктээхтик куорат аатын сүгэр.

Бу кэмтэн ыла Дьокуускай Илин Сибиир биир бастыҥ байыаннай-административнай уонна атыы-эргиэн сүрүн киинигэр кубулуйан, бөдөҥ суолталаах куорат аатын ылар. 17 үйэттэн бу күҥҥэ диэритин, киэҥ Арассыыйа эбэ хотун тэбэр сүрэҕиттэн, Сахабыт Сиригэр, кини норуотугар улахан суолталаах ыйаахтар, уураахтар, сокуоннар, бырабыыталыстыба күннээҕи дьаһаллара тарҕаналлар. Билигин аныгылыы көстүүлээх киин куораппыт, уопсастыбабыт социальнай-экэнэмиичэскэй сайдыытын бары көрүҥнэрин чиэстээхтик көрдөрөр, тас дойдулартан тиийэ туристары угуйар.

Дьол-соргу киинэ

Ырыаҕа ылланар, хоһооҥҥо хоһуллар Дьокуускайбыт нэһилиэнньэтин ахсаанынан бөдөҥ куорат ахсааныгар киирэр. Холобур, Благовещенскай, Улан-Удэ, Чита, Петропавловскай-Камчаткатааҕы, Владивосток, Южно-Сахалинскай уонна Хабаровскай курдук киин куораттары кытта бииргэ инники күөҥҥэ турар. Ити курдук, 390 сыл устата, куорат нэһилиэнньэтэ Петр Бекетов салалталаах Енисей хаһаахтарын дьоҕус этэрээтиттэн саҕалаан, дойду хотугулуу-илиҥҥи өттүн биир бөдөҥ куората — 300 тыһ. тахса киһилээх.Чопчулаатахха, тохсунньу ый 1 күнүнээҕи Сахастат даннайынан 357 тыһ. тахса киһилээх. Нэһилиэнньэтэ эдэр – орто сааһа 37, эр дьон – 36, дьахтар – 38. Дьиҥ чахчыларга олоҕурдахха, куорат сайдыытын бастакы кэрдииһигэр эр дьон ахсаана баһыйара улаханнык сэҥээриини ылара. Ити кэмҥэ Дьокуускай байыаннай тирэх пуун, соҕурууттан Саха Сиригэр былаас, бэлиитикэ өстөөхтөрүн хойуутук көскө ыытара. Хойут дьахтар ахсаана элбээн, нэһилиэнньэ гендернэй көрдөрүүтэ тэҥнэһэр хайысхата торумнаммыта.

Чахчылар, дьикти түгэннэр

Хас биирдии куорат бэйэтэ кистэлэҥнэрдээх, дьикти уонна ураты историялаах. Сахабыт Сирэ алмааһынан, көмүһүнэн, гааһынан, күндү таастарынан биллэр эбит буоллаҕына, холобур, Дьокуускай куорат сайдыытын чахчылара ураты интэриэһинэйдэр.

1707 с. Юрий уонна Михаил Шишигин хамаандаларынан бастакы мэндиэмэннээх таас дьиэ тутуллубута. 1768 с. Дьокуускайга бастакы кыһыҥҥы дьаарбаҥка арыллыбыта. Дьаарбаҥкаҕа сүөһү, сылгы этин, үүт ас бородууксуйатын атыылыыллара. Оттон сайынын таҥас, чэй, күндү түүлээх арааһынан, мамонт аһыытынан кытта эргинэллэрэ. 1813 с. Манастыыр күөлүн кытылыгар бастакы балыыһа арыллыбыта. 1826 с. маҥнайгы туус лааппыта тутуллубута. 1860 с. алтынньы 9 күнүгэр Н.И. Чепалов үбүлээһининэн, Октябрьскай уулуссаҕа бастакы оҕо приюта арыллыбыта, кэлин «Мариинскай» диэн ааттаммыта. 1864 с. Иркутскайтан Штейн кэлэн бастакы хаартыскаҕа түһэрэр салону үлэлэппитэ. 1888 с. балаҕан ыйыгар атыыһыт А.М. Кушнарев 500 солк. сиэртибэлээбит харчытыгар нэһилиэнньэ кыаммат араҥатыгар анаан хоноһо дьиэтэ арыллыбыта. 1905 с. Г.Г. Игумнов маҥнайгы кинигэ маҕаһыынын үлэппитэ.

1911 с. ахсынньы 9 күнүгэр бибилэтиэкэ дьиэтигэр бастакы киинэни көрдөрбүттэрэ. 1918 с. от ыйын 10 күнүгэр милиция дьиэтэ тэриллибитэ. 1924 с. аптека сэбиэдиссэйэ Попова омук мааркалаах бастакы чааһынай массыыната баар буолбута. 1936 с. куорат уулуссаларынан 50 харчы төлөбүрдээх бастакы оптуобус үлэтин саҕалаабыта.

1941 с. балаҕан ыйыгар Космофизика институтун оройуонугар бомбоубежище тутуллубута. 1942 с. ыам ыйын 1 күнүгэр Горкино дьиэтэ тутуллубута, билигин «Киин» киинэ тыйаатыра буолан турар.

1985 с. сэтинньи 8 күнүгэр өрөспүүбүлүкэ мөлүйүөннээх олохтооҕо Василий Герасимов төрөөбүтэ. Сэтинньи 29 күнүгэр «Миллионный житель Якутии» диэн чаҕылхай плакаттаах массыына холуонната куорат устун бочуот эргиирин оҥорбута.

1991 с. тохсунньу 15 күнүгэр Дьокуускайдааҕы судаарыстыбаннай университет култуурнай киинигэр Саха Сирин биллиилээх судаарстыбаннай диэйэтэлэ М.К. Аммосов аатын иҥэриигэ миитин ыытыллыбыта. 1996 с. бэс ыйын 1 күнүттэн «Эллэй Боотур» муус дыбарыаһа үөрүүлээх арыллыыта ыытыллыбыта.

2011 с. «Аан дойду саамай элбэх кыттааччылаах хомусчуттарын ансаамбыла» диэн хомуска оонньууга Гиннесс рекордун олохтоммута. Манна 1344 киһи кыттыыны ылбыта. Оттон 2012 с. «Аан дойду саамай улахан оһуохайын түһүлгэтэ» Гиннес рекорда бэлиэтэммитэ.

2012 с. балаҕан ыйын 16 күнүгэр Таалай күөлгэ аан дойду үрдүнэн соҕотох Собо пааматынньыга туруоруллубута. 2014 с. эмиэ Гиннес рекорда олохтоммута: 11136 киһи кыттыыллаах кымыһы иһии церемонията ыытыллыбыта.

Дьокуускайга Орджоникидзе уулуссатыгар бастакы гааһынан хааччыллыбыт 5 уонна 5/1 №-дээх «хрущевка» дьиэлэр буолаллар. Доҕордоһуу болуоссата хас да төгүл аатын уларыппыта: Соборнай, Безымяннай, Дыгын. 1957 с. диэри Ленин болуоссатынан билиҥҥитэ Орджоникидзе болуоссат ааттанара.

Билиҥҥитэ

Куорат тас көстүүтүгэр, урукку истиилинэн, аныгы өстүөкүлэ таас тутуулары билигин элбэх киһи кириитикэлиир. Ону архитектордар куорат ураты архитектуралаах көстүүтэ буолар дииллэр. Эргэ хаарбах туруктаах дьиэлэри көтүрүүттэн, миэстэтигэр туох эрэ саҥа тутуулары туоруорууттан салҕанар.

Экспертэр этэллэринэн, бастакытынан, куорат сүрүн кыһалҕата нэһилиэнньэтин ахсаана. Дьокуускай төрүт олохтоохторо Арассыыйа киин куораттарыгар эбэтэр тас дойдуларга аттаналлар, ону тэҥэ киин куоракка улуустартан киирии элбиир. Маны сэргэ, үлэ эйгэтэ ырыынак экэниэмикэтигэр сөп түбэспэт уонна саҥа хамсаныылары ирдиир. Куорат араас таһымнаах исписэлиистэринэн толору. Ол эрээри, оробуочай идэлэргэ – тутааччыларга, сантехниктарга, сварщиктарга, повардарга о.д.а. идэлээх үлэһиттэргэ наадыйыы улахан.

Бу эргин хайысхаларга үлэ күүстээхтик барар. Быйыл 2024 сыл бүтүүтэ ирдэбилгэ эппиэттиир суол-иис Сахабыт Сирин киин куоратыгар 85% тиийиэхтээх. Суол-иис оҥоһуутугар улахан хабааннаах үлэлэр ыытыллаллар. «Куттала суох уонна хаачыстыбалаах айан суоллара» национальнай бырайыак чэрчитинэн Дьокуускайга 85 суол өрөмүөннэннэ уонна оҥоһулунна, тротуардар, газоннар тутулуннулар. Бырайыагы олоххо киллэриигэ 2022 сылга 2,2 млрд солк. көрүллүбүтэ. Суолу кытта балысхан сайдыы кэлиэхтээх – бары ирдэнэр инфраструктурата саҥаттан тардыллыахтаах.

Маны сэргэ национальнай бырайыак олоххо киириитин чэрчитинэн, гражданнары хаарбах туруктаах дьиэлэртэн көһөрүү өрөспүүбүлүкэтээҕи аадырыстаах бырагыраамаҕа кыттар. Куорат иннигэр сыл бүтүөр диэри хаарбах туруктааҕынан билиниллибит дьиэлэртэн 26 тыһ. киһини көһөрөр сорук турар.

Санаттахха, былырыын олохтоох бэйэни салайыныы уорганнарыгар куорат инфраструктуратын сайыннарыыга, архитектураны, тутууну, түөлбэлэри тупсарыыга, куоракка куттал суоһаабатын хааччыйыыга уонна экология боппуруостарын быһаарыыга аналлаах боломуочуйа саҥа пуормата киирбитэ. Ил Дархан Айсен Николаев көҕүлээһининэн парламеҥҥа дьокутааттар «СӨ киин куоратын статуһун туһунан» сокуон барылын бүтэһик ааҕыыга ылыммыттара. Саҥа сокуонунан «Дьокуускай куорат» уокуругун салалтатыгар олохтоох бэйэни салайыныы чэрчитинэн, саҥа боломуочуйалар эбиллибиттэрэ. Бу иннинэ тустаах боломуочуйалар өрөспүүбүлүкэ салалтатын уорганнарыгар эрэ баара.

Дьокуускай Арассыыйа үрдүнэн тэтимнээхтик сайдар куорат, бары хайысхаҕа уларыйыылар киирэ тураллар. Өрөспүүбүлүкэ Баһылыгын өйөбүлүнэн бүддьүөттэн үбүлээһин уонна куорат бэйэтин дохуота үрдүүр, хомунаалынай тиэхиньикэ саҥардыллар, тиэргэннэри тупсарыы тэтимирэр.

Дьокуускайга сир аһын төһөҕө атыылыылларый?



Дьокуускайга Бааһынай ырыынагар бара сырыттым. Сыананы билэ-көрө, суруна диэн. Урукку сылларга сир аһын эрээти эрээтинэн нэлэччи тэлгээн атыылыыр эбит буоллахтарына, быйыл икки-үс сиргэ эрэ тардан туралларын көрдүм.

Баҕар, кэмэ арыый эрдэтэ дуу...

САХА СИРИГЭР ҮҮНЭР ОТОН, ҮҮНЭЭЙИ

ТҮҺЭРСИЭХХЭ СӨП ДУО?

Ырыынакка сир аһыттан отон дэлэй. Дьон кэпсээниттэн иһиттэххэ, быйыл отон ханна баҕарар дэлэйдик үүннэ быһыылаах. Сугуну, дөлүһүөнү биир эрэ сиргэ атыылыы тураллар. Оттон былырыын дэлэйдик атыыламмыт моонньоҕон, хаптаҕас быйыл төрүт көстүбэттэр. Дьэдьэни эмиэ түбэһэ көрбөтүм.

Сир аһын атыылааччылар бары биир сыананы быһан олороллор. Атыыһыттар үксэ орто саастаах дьон. Сир аһын атыылыыр эрээттэри кэрийэ сылдьан:

– Отон сыанатын түһэрэҕит дуо? – диэн ыйытабын.

– Суох, түһэрбэппит. Сыананы алдьаппаппыт, – диэн хоруйдууллар.

–10-15 лиитэрэни атыылаһар буоллахпына, түһэриэххитин сөп дуу? – диэн токкоолоһобун.

– Киилэтин син биир 350 солк. биэрэбит. Ол аата 2500-300 солк. буолар, – диэн иннилэрин биэрбэттэр. Арай «хас да биэдэрэни атыылаһабыт» диэтэххэ, атыыһыттар

кистии-саба түһэриэхтэрин сөп быһыылаах.

Отону атыылааччылар 2-лии, 5-тии, 10-нуу лиитэрэлээх быласымаас иһиттээх тураллар. Олору, сыыспат б у о л л а х п ы н а , 1 5 0 - 2 5 0 с о л к . атыылыыллар.

* * *

Бааһынай ырыынагар саха, нуучча атыыһыта кэмчи. Орто Азия омуктара элбэхтэр (ол эрээри урукку сыллары кытта тэҥнээтэххэ, кинилэр да ахсааннара аҕыйаабыт).

Атыылара-тутуулара син дэлэй. Отонтон саҕалаан үүнээйи, оҕуруот аһыгар тиийэ баар. Оннооҕор тэллэйи кытары атыылыыр буолбуттар. Харах баайан диэбиккэ дылы, суолтатыгар эрэ кыраны түһэрбитэ буолаллар. Малиналарын, клубника-

ларын дьоҕус дьэҥкир быласымаас иһиккэ кутаттаабыттар. «Балары баара-суоҕа 500 солк. биэрэбит», – дииллэр. Ыйааһынын сурастахха, 400 гр. үһү.

Уопсайынан, сыл аайы ырыынакка атыыһыттар аҕыйаан иһэллэр диэн бэлиэтии көрөбүн. Урукку дьылларга баччаларга өрөбүл күҥҥэ киһи кыайан батан киирбэт үлүгэрэ буолара. Билигин, бэл, сорох эрээттэр кураанаҕынан көрөн тураллар.

Юрий Иванов, Хаҥалас атыыһыта:

– Былырыыҥҥыны кытта тэҥнээтэххэ, оҕуруот аһын сыаната быйыл киһи сөҕөр гына улаханнык үрдээбэтэ. Холобур, былырыын хортуоппуйу киилэтин 60-70 солкуобайга атыылаабыт эбит буоллахпытына, билигин ортотунан 70-80 солк. сыана быһан турабыт. Хаппыыста эмиэ ити курдук, 5-10 солкуобайынан эбилиннэ. Моркуоп сыаната үрдээбэтэ. Билигин атыы-тутуу саамай үгэнэ. Балаҕан ыйын ортотун кэннэ оҕуруот аһын сыаната үрдээн барыан сөп.

Бахтияр, Узбекистантан төрүттээх:

– Үүнээйи аһыгар билигин сыана саамай чэпчээн турар кэмэ. Холобур, винограды 250 солк., банааны 150 солк., сливаны 200 солк.,

дьаабылыканы 150 солк. атыылаһыахха сөп. Кыһын балар 100-150 солкуобайынан ыарыыллар. Саҥа дьыл саҕана 400 гр. Ыйааһыннаах клубника 700-800 солк. буолар. Билигин – 400-500 солк. Аны туран нектарин, хурма курдук кэмчи үүнээйи астара алтынньы ыйтан төрүт да атыыга суох буолуохтарын сөп. Онон, билигин сыана чэпчэки эрдэҕинэ атыыласпыт ордук. Сыл аайы омук атыыһыттара аҕыйыы тураллар. Тоҕото өйдөнөр. Ороскуот олус улаатта, айан-сырыы төлөбүрэ үрдээтэ. Сорох түгэҥҥэ өссө ньочооттоох хаалыахха сөп буолла.

Анатолий Сивцев, Мэҥэ Хаҥаластан:

– «Бааһынай ырыынагар отон туттарыам» диэн Майаттан айаннаан кэллим. Оҕолорбун кытта 30 киилэ отону хомуйдубут. Быйыл отон

баҕас дэлэйдик үүммүт. Киилэ отону 250 солкуобайга туттарыахпын баҕарабын. Атыыһыттар «230 солк. үрдүккэ туппаппыт» дииллэр. Муус Хайа оройуонугар 180 солкуобайга эрэ туталлар үһү. 180-230 солкуобайга атыылаһан баран, атыыһыттар бэйэлэрэ 300 солк. батараллар. Инньэ гынан биһиэхэ, отону туттарааччыларга, улахан барыыһа суох буолан тахсарОбщество

Дьокуускайга сир аһын төһөҕө атыылыылларый?



Дьокуускайга Бааһынай ырыынагар бара сырыттым. Сыананы билэ-көрө, суруна диэн. Урукку сылларга сир аһын эрээти эрээтинэн нэлэччи тэлгээн атыылыыр эбит буоллахтарына, быйыл икки-үс сиргэ эрэ тардан туралларын көрдүм.

Баҕар, кэмэ арыый эрдэтэ дуу...

САХА СИРИГЭР ҮҮНЭР ОТОН, ҮҮНЭЭЙИ
ТҮҺЭРСИЭХХЭ СӨП ДУО?

Ырыынакка сир аһыттан отон дэлэй. Дьон кэпсээниттэн иһиттэххэ, быйыл отон ханна баҕарар дэлэйдик үүннэ быһыылаах. Сугуну, дөлүһүөнү биир эрэ сиргэ атыылыы тураллар. Оттон былырыын дэлэйдик атыыламмыт моонньоҕон, хаптаҕас быйыл төрүт көстүбэттэр. Дьэдьэни эмиэ түбэһэ көрбөтүм.

Сир аһын атыылааччылар бары биир сыананы быһан олороллор. Атыыһыттар үксэ орто саастаах дьон. Сир аһын атыылыыр эрээттэри кэрийэ сылдьан:

– Отон сыанатын түһэрэҕит дуо? – диэн ыйытабын.

– Суох, түһэрбэппит. Сыананы алдьаппаппыт, – диэн хоруйдууллар.

–10-15 лиитэрэни атыылаһар буоллахпына, түһэриэххитин сөп дуу? – диэн токкоолоһобун.

– Киилэтин син биир 350 солк. биэрэбит. Ол аата 2500-300 солк. буолар, – диэн иннилэрин биэрбэттэр. Арай «хас да биэдэрэни атыылаһабыт» диэтэххэ, атыыһыттар

кистии-саба түһэриэхтэрин сөп быһыылаах.

Отону атыылааччылар 2-лии, 5-тии, 10-нуу лиитэрэлээх быласымаас иһиттээх тураллар. Олору, сыыспат б у о л л а х п ы н а , 1 5 0 - 2 5 0 с о л к . атыылыыллар.

* * *

Бааһынай ырыынагар саха, нуучча атыыһыта кэмчи. Орто Азия омуктара элбэхтэр (ол эрээри урукку сыллары кытта тэҥнээтэххэ, кинилэр да ахсааннара аҕыйаабыт).

Атыылара-тутуулара син дэлэй. Отонтон саҕалаан үүнээйи, оҕуруот аһыгар тиийэ баар. Оннооҕор тэллэйи кытары атыылыыр буолбуттар. Харах баайан диэбиккэ дылы, суолтатыгар эрэ кыраны түһэрбитэ буолаллар. Малиналарын, клубника-

ларын дьоҕус дьэҥкир быласымаас иһиккэ кутаттаабыттар. «Балары баара-суоҕа 500 солк. биэрэбит», – дииллэр. Ыйааһынын сурастахха, 400 гр. үһү.

Уопсайынан, сыл аайы ырыынакка атыыһыттар аҕыйаан иһэллэр диэн бэлиэтии көрөбүн. Урукку дьылларга баччаларга өрөбүл күҥҥэ киһи кыайан батан киирбэт үлүгэрэ буолара. Билигин, бэл, сорох эрээттэр кураанаҕынан көрөн тураллар.

Юрий Иванов, Хаҥалас атыыһыта:

– Былырыыҥҥыны кытта тэҥнээтэххэ, оҕуруот аһын сыаната быйыл киһи сөҕөр гына улаханнык үрдээбэтэ. Холобур, былырыын хортуоппуйу киилэтин 60-70 солкуобайга атыылаабыт эбит буоллахпытына, билигин ортотунан 70-80 солк. сыана быһан турабыт. Хаппыыста эмиэ ити курдук, 5-10 солкуобайынан эбилиннэ. Моркуоп сыаната үрдээбэтэ. Билигин атыы-тутуу саамай үгэнэ. Балаҕан ыйын ортотун кэннэ оҕуруот аһын сыаната үрдээн барыан сөп.

Бахтияр, Узбекистантан төрүттээх:

– Үүнээйи аһыгар билигин сыана саамай чэпчээн турар кэмэ. Холобур, винограды 250 солк., банааны 150 солк., сливаны 200 солк.,

дьаабылыканы 150 солк. атыылаһыахха сөп. Кыһын балар 100-150 солкуобайынан ыарыыллар. Саҥа дьыл саҕана 400 гр. Ыйааһыннаах клубника 700-800 солк. буолар. Билигин – 400-500 солк. Аны туран нектарин, хурма курдук кэмчи үүнээйи астара алтынньы ыйтан төрүт да атыыга суох буолуохтарын сөп. Онон, билигин сыана чэпчэки эрдэҕинэ атыыласпыт ордук. Сыл аайы омук атыыһыттара аҕыйыы тураллар. Тоҕото өйдөнөр. Ороскуот олус улаатта, айан-сырыы төлөбүрэ үрдээтэ. Сорох түгэҥҥэ өссө ньочооттоох хаалыахха сөп буолла.

Анатолий Сивцев, Мэҥэ Хаҥаластан:

– «Бааһынай ырыынагар отон туттарыам» диэн Майаттан айаннаан кэллим. Оҕолорбун кытта 30 киилэ отону хомуйдубут. Быйыл отон

баҕас дэлэйдик үүммүт. Киилэ отону 250 солкуобайга туттарыахпын баҕарабын. Атыыһыттар «230 солк. үрдүккэ туппаппыт» дииллэр. Муус Хайа оройуонугар 180 солкуобайга эрэ туталлар үһү. 180-230 солкуобайга атыылаһан баран, атыыһыттар бэйэлэрэ 300 солк. батараллар. Инньэ гынан биһиэхэ, отону туттарааччыларга, улахан барыыһа суох буолан тахсарОбщество

Андрей Находкин: «Кыаҕым баарынан дьоммор-сэргэбэр туһалыам"

Ити этии Ил Түмэн тыа сиригэр уонна аграрнай бэлиитикэҕэ сис кэмитиэтин бэрэссэдээтэлэ, Мэҥэ Хаҥалас Маттатыттан төрдүлээх-уустаах Андрей Михайлович Находкиҥҥа быһаччы сыһыаннаах.

Дьокутаат салайар үлэтигэр иҥэн-тоҥон тохтообокко тус бэйэтин, олоххо көрүүтүн туһунан сэһэргэстибит.

– Андрей Михайлович, былырыын эйигиттэн оттооһун туһунан суругунан кэмэнтээрий ылан турабын. Хоруйгун ааҕаат, «сахалыы ыраастык да суруйар салайааччы эбит» диэн санаа үөскээбитэ. Кистэл буолбатах, билигин саха-нуучча булкаастаах тыл-өс хойунна. Бэл, анал үөрэхтээх, килиэп гынан хамнастана сылдьар үлэлээх дьон алҕаһыыр түгэннэрдээхпит. Эн маҥнайгы идэҥ саха тылын учуутала эбит.

– Кырдьык, 1988 сыллаахха Майа орто оскуолатын бүтэрэн, СГУ-га саха салаатыгар ситиһиилээхтик туттарсан киирбитим. Биир сыл үөрэнэн баран, ийэм доруобуйатын туругунан, кэтэхтэн үөрэнэргэ күһэллибитим. Инньэ гынан Бэдьимэ оскуолатыгар 19 сааспыттан учууталлыы киирбитим. Уопсайа улууспар түөрт оскуолаҕа 13 сыл устата, ол иһигэр 7 сыл Мэлдьэхси, Павловскай оскуолаларыгар дириэктэрдээбитим. Эдэр сааспыттан үлэлээбит буолан, уопсай ыстааһым улахан – 31 сыл.

– Тыый, кырдьык даҕаны букатын эдэр сылдьан учууталлаан саҕалаабыккын. Оскуола учуутала, дириэктэрэ кэлин тыа хаһаайыстыбатын салаатыгар хайдах сыһынныҥ?

– Тыа сиригэр улааппыт, үлэлээбит киһи буоллаҕым дии. 7 сыл оскуолаҕа дириэктэрдээн, 5 сыл улуус баһылыгын солбуйааччынан,10 сыл устата оройуон Сэбиэтин бэрэссэдээтэлинэн талыллан, улууспар 22 сыл устата салайар үлэҕэ сырыттым. Инньэ гынан, тыа сирин олоҕо, дьону кытта үлэ, араас түгэҥҥэ сөптөөх быһаарыныылары ылыныы, улахан тэрээһиннэри ыытыы диэннэри истэн эрэ билбэппин, быһаччы үлэлэһэн кэллим. Тус бэйэм 4 быыбарга кыттаммын, дьонум-сэргэм итэҕэлин ылбытым. Сис кэмитиэти салайарбар ол барыта учуоттаннаҕа. Эмиэ бу сис кэмитиэти салайбыт, тыа сирин олоҕор, тыа хаһаайыстыбатыгар элбэҕи оҥорбут ытыктыыр киһим Филипп Охлопков идэтинэн учуутал, суруналыыс этэ.

– Бука, уустуктар да ханна барыахтарай...

– Ханнык да суолу талларгын, эппиэтинэһи сүктэргин-уустуктар хаһан баҕарар бааллар. Саамай сүрүнэ, сүбэлиир-амалыыр уопуттаах дьон аттыгар баар буолуохтаахтар уонна дьоҥҥуттан-сэргэҕиттэн тэйимиэххэ наада. Оччоҕо барыта этэҥҥэ буолар эбит.

– «Туох барыта оҕо саастан саҕаланар» диэн мээнэҕэ эппэттэр. Оҕо сааскар төннөн ылыах. Мэҥэ Хаҥалас Маттатыгар төрөөн, иитиллэн улааппыт киһигин. Дьонуҥ-сэргэҥ туһунан кэпсиэҥ дуу?

– «Все мы родом из детства» диэн, чахчы, сөпкө этэллэр. Оҕо сылдьан хайдах иитиини ылбытыҥ, майгыламмытыҥ олоҕуҥ тухары аргыстаһар. «Кырдьан баран оҕотугар түспүт» диэччилэр дии. Оннук. Аҕам сопхуос оробуочайа, ийэм учуутал этилэрэ. Хомойуох иһин, билигин суохтар. Элбэх киһи кинилэри үтүө тылынан ахталлар, миигин эмиэ кинилэр ааттарын кытта ханыылыы тутан, үөрэ-көтө көрсөллөр, алгыыллар.

– Билигин кэм уларыйда. Ону кытта дьон өйө-санаата эмиэ. Эн олоххор, үлэҕэр-хамнаскар туох сүрүн этиини, өйү-санааны тутуһаҕыный?

– Мин сэбиэскэй кэм оҕото буоллаҕым дии. Дойдубут биһиги оскуоланы бүтэрэн, олох суолугар бастакы хардыыны оҥорор кэммитигэр, ыһыллыбыта. Онон, урукку иитиибитин тутан хаалбыппыт. Учуутал оҕото, бэйэм учуутал киһи оҕолору кыһамньылаах, бэрээдэктээх, чиэһинэй, үлэһит, ыраас буоларга ииппитим. Ити өйдөбүллэр, олоххо сыһыаным билигин даҕаны уларыйбаттар.

– «Бэлиитикэ эриэнэ иһигэр» диэн этии баар. Бу этиини хайдах ылынаҕыный?

– Чопчулаан эттэххэ, «киһи эриэнэ иһигэр, ынах эриэнэ таһыгар» диэн норуот өһүн хоһооно баар, ону олох араас көстүүлэригэр сыһыары тутан, уларытан этэллэр. Бэлиитикэҕэ эрэ буолбакка, олоххо барытыгар «эриэн-быраан» көстүү элбэх буоллаҕа. Ону наһаа өрө тутар дьон бааллар, суох буолбатахтар. Ол эмиэ кыра сылдьан хайдах иитиини ылбыттарыттан, кими удьуордаабыттарыттан тутулуктаах.

Биир бэйэм олус айманары, «эһиннибит-быһынныбыт» диири, кыраны да күүркэтэри, аһаҕастык этиһэри-охсуһары адьас сөбүлээбэппин. Ох курдук ортотун тутустахха, түмүгэр барыта орун-оннун булар ээ. Тутатына «бар» гыннаран саҥарыах иннинэ, кыратык тохтобул ылан, толкуйдуу түһэн баран быһаарыыны ылынар уонунан ордук. «Улахан бэлиитикэҕэ» саҥа киирдэҕим дии, онон кэтээн көрүү, ыараҥнатыы, истии өттүн тутуһабын диэххэ дуу. Олох туора турабын диэбэппин, бэйэм көрүүбүн, санаабын биллэрэбин.

– Саха Сиригэр сайда, күүскэ үлэлии турар эрээри, биир саамай сытыы кыһалҕалардаах салааҕа – тыа хаһаайыстыбатыгар – Ил Түмэҥҥэ бастайааннай кэмитиэти салайаҕын. Тыа хаһаайыстыбатын сайдыытын хайдах көрөҕүнүй?

– Сопхуостар саамай муҥутаан сайдан да турар кэмнэригэр тыа хаһаайыстыбатын кыһалҕалара сытыытык тураллара. Дойду бүттүүнэ бэлиитикэ оҥорор, күргүөмүнэн саба түһэн үлэлиир, үгүөрү үбүлүүр буолан тыа хаһаайыстыбата сайдыбыта. Ону барытын биир күн туора сотон кэбиспиппит бу отут сыл устата улахан охсууну оҥордо. Саха Сирин усулуобуйатыгар сылгыны, сүөһүнү иитэр, тыа хаһаайыстыбатын атын да көрүҥнэринэн дьарыктанар олус элбэх сыраны, болҕомтону ирдиир.

Судаарыстыбаттан төһөнөн элбэх өйөбүл оҥоһуллар да, соччонон тыа хаһаайыстыбата сайдыа, тыа сирин дьонун олоҕо чэпчиэ. Оннук да бэлиитикэ ыытыллар – сыллата үбүлээһин улаата турар. Сыана ыарыы турара ол кыһамньыны туора сотон кэбиһэ турара абаккалаах.

Олох хаһан эрэ син биир отуорун булуо дии саныыбын. Дойдубут бэлиитикэтэ уларыйан эрэр. Ону тэҥэ эдэрдэр кэлиэхтэрин наада, бу салааҕа. Саҥа идиэйэлээх, харахтара уоттаах ыччат.

– Кыаллыах курдук эрээри кыаллыбакка турар туох кыһалҕалар баалларый?

– Үлэҕэ-хамнаска кыаллыбатах кыһалҕа өрүү баар. Бары да сарсыҥҥыны сырсабыт, сарсыҥҥы күнүнэн олоробут, «сарсын ситиэ-хотуо, түмүктэниэ, быһаарыллыа» диэнинэн салайтарарбыт үгүс.

Уопсайынан, «быһаарыллыбатах боппуруоһу быһаара сатааһын – бу олохпут сүнньэ, хамсатар күүһэ» дии саныыбын. Үлэбэр – хас да сокуон барыла олоххо киириэхчэ киирбэттэр, тус олохпор – сэттэ сылы быһа туттубут дьиэм быйыл эмиэ бүппэтэ. Ити курдук.

– Киһи сөп буола-буола, кэннин хайыһан ааспыт олоҕун эргитэн көрөр, түмүк оҥостор идэлээх. Эн Ил Түмэҥҥэ кэмитиэти салайбытыҥ түөрт сыл буолла. «Бу, чахчы, ситиһиим, үлэм түмүгэ» диэн тугу этиэҥ этэй?

– Сыл аайы быыбардааччыларым иннигэр отчуоттуубун. Ону таһынан көрсүһүү, кэпсэтии элбэх. Барытын кэпсиибин, билиһиннэрэбин. Онтон чопчу ыйытыыгар хоруйдаатахпына: биэс сыллаах «пятилетканан» түмүк оҥостор куолута. Бу иннинээҕи үлэлэрим туһунан этиэхпин, түмүк оҥоруохпун сөп. Онон, өссө биир сыл кэтэһиэххэ.

– Салайааччы киһиэхэ дьиэ кэргэн иһирэх эйгэтэ, аттыгар өйүүр-өйдүүр аргыс баара улахан суолталааҕа биллэр.

– Кэргэннээхпин, учуутал идэлээх. Уоллаахпын, ыал аҕата, үлэһит. Кыргыттарым биирэ үөрэҕин бүтэрэн үлэһит буолла, биирдэһэ – устудьуон. Сиэннээхпит. Итинник. Барыларын күүскэ таптыыбын, өйдүүллэригэр, өйүүллэригэр махтанабын. Дьиэ кэргэн туһунан олус сиһилии кэпсээбэт куолу. Бэйэм эрэ тус олоҕум, бэйэм киэнэ.

– Сэргэхсийэ таарыйа, күннээҕи ыйытыыларга киириэх. Ынаҕы ыыгын дуу?

– Ынаҕы ыан бөҕө буоллаҕа. Кэргэним да, уолум да ыыллар. Эбэбит ыалдьыбытыгар ахсыһы бүтэрбит уолбут сайын устата 7 ынаҕы ыаспыттааҕа. Алын кылааска сылдьан сайыны быһа «Үрүҥ Үөт» сайылыкка тиэстэр этим. Ыанньыксыт кыргыттарга быраат курдук сылдьарым. «Ону аҕал, маны илт», «оҕо атаҕа – ыт атаҕа» диэн буолара. Уопсайынан, мин көлүөнэ оҕолор от охсуута, күрүө тутуута, муус-мас бэлэмнээһинин курдук үлэлэри кыайа-хото тутарбыт.



– Тыа сиригэр олохсуйа барыаҥ этэ дуу? Бука, хороҕор муостааҕы, сыспай сиэллээҕи хото ииттиэҥ эбитэ буолуо.

– Билигин да идэһэбин ииттэрэбин, итиэннэ биэлээхпин. Быыс булларбын, оттоһобун. Дьиҥэр, тыа сиригэр билигин да олордоҕум дии, өрөбүл аайы тахса турабын. Бу түөрт сылтан ураты, тыа сириттэн ханна да хамсаабатах киһибин. Бочуоттаах сынньалаҥҥа бардахпына, нэһилиэккэ олохсуйарым эрэбил. Сылгыны хайаан да ииттиэм, оҕуруот аһын да олордуом. Ынах чааһыгар этэр кыаҕым суох, билиҥҥитэ.

– Эт киһи элэйэр, сыа киһи сылайар. Хайдах сынньанаҕыный, сылааҕын таһаараҕыный?

– Ээ, бэлиэр сылайыам дуо?! Аҕыйах хонугунан 51 сааспын туолуом. Онтон, оонньуута суох эттэххэ, саамай сынньанарым, сылаанньыйарым – кэргэним аттыбар баар. Кинилиин кэпсэттэхпинэ, минньигэс аһын амсайдахпына, онтон ордук «дууһа сынньалаҥа» миэхэ суох. Итиэннэ, саха эр киһитин сиэринэн, сааскы куһу, дьэ, кэтэһэбин! Күһүн отоннуурбун ордоробун. Бу кэлин сүгэни тутуохпун, уһаныахпын баҕарарым күүһүрэн иһэр. Урут, 4-с кылаастан саҕалаан, оскуоланы бүтэриэхпитигэр диэри сүгэ, күрдьэх тутан элбэх күрүөнү туппуппут. Онтукам таайар быһыылаах. Уонна аҕабыттан да бэрилиннэҕэ. Ыскамыайканы, террасаны, бэсиэдкэни бэйэм илиибинэн тутабын, оҥоробун.



– Чахчы, оннук. Ортоку омурҕан – эр киһиэхэ саас буолбатах. Үлэни-хамнаһы кыайа тутар саамай сааһыҥ үгэнигэр сылдьаҕын. Инникитин туох былааннааххыный?

– Кыаҕым баарынан, дьоммор-сэргэбэр туһалаатарбын диэн баҕалаахпын. «Быыбарынай дуоһунастарга» үлэлиир буоламмын, олохпун барытын дьону кытта ситимниибин. Кинилэр итэҕэйэллэрин, эрэнэллэрин, куоластыылларын тухары үлэлиэм.

– Андрей Михайлович, түбүктээх үлэҕиттэн быыс булан сэһэргэспиккэр махтанабын. Ситиһиини, табыллыыны, этэҥҥэ буолууну

баҕарабын.

Андрей Находкин: «Кыаҕым баарынан дьоммор-сэргэбэр туһалыам"

Ити этии Ил Түмэн тыа сиригэр уонна аграрнай бэлиитикэҕэ сис кэмитиэтин бэрэссэдээтэлэ, Мэҥэ Хаҥалас Маттатыттан төрдүлээх-уустаах Андрей Михайлович Находкиҥҥа быһаччы сыһыаннаах.

Дьокутаат салайар үлэтигэр иҥэн-тоҥон тохтообокко тус бэйэтин, олоххо көрүүтүн туһунан сэһэргэстибит.

– Андрей Михайлович, былырыын эйигиттэн оттооһун туһунан суругунан кэмэнтээрий ылан турабын. Хоруйгун ааҕаат, «сахалыы ыраастык да суруйар салайааччы эбит» диэн санаа үөскээбитэ. Кистэл буолбатах, билигин саха-нуучча булкаастаах тыл-өс хойунна. Бэл, анал үөрэхтээх, килиэп гынан хамнастана сылдьар үлэлээх дьон алҕаһыыр түгэннэрдээхпит. Эн маҥнайгы идэҥ саха тылын учуутала эбит.

– Кырдьык, 1988 сыллаахха Майа орто оскуолатын бүтэрэн, СГУ-га саха салаатыгар ситиһиилээхтик туттарсан киирбитим. Биир сыл үөрэнэн баран, ийэм доруобуйатын туругунан, кэтэхтэн үөрэнэргэ күһэллибитим. Инньэ гынан Бэдьимэ оскуолатыгар 19 сааспыттан учууталлыы киирбитим. Уопсайа улууспар түөрт оскуолаҕа 13 сыл устата, ол иһигэр 7 сыл Мэлдьэхси, Павловскай оскуолаларыгар дириэктэрдээбитим. Эдэр сааспыттан үлэлээбит буолан, уопсай ыстааһым улахан – 31 сыл.

– Тыый, кырдьык даҕаны букатын эдэр сылдьан учууталлаан саҕалаабыккын. Оскуола учуутала, дириэктэрэ кэлин тыа хаһаайыстыбатын салаатыгар хайдах сыһынныҥ?

– Тыа сиригэр улааппыт, үлэлээбит киһи буоллаҕым дии. 7 сыл оскуолаҕа дириэктэрдээн, 5 сыл улуус баһылыгын солбуйааччынан,10 сыл устата оройуон Сэбиэтин бэрэссэдээтэлинэн талыллан, улууспар 22 сыл устата салайар үлэҕэ сырыттым. Инньэ гынан, тыа сирин олоҕо, дьону кытта үлэ, араас түгэҥҥэ сөптөөх быһаарыныылары ылыныы, улахан тэрээһиннэри ыытыы диэннэри истэн эрэ билбэппин, быһаччы үлэлэһэн кэллим. Тус бэйэм 4 быыбарга кыттаммын, дьонум-сэргэм итэҕэлин ылбытым. Сис кэмитиэти салайарбар ол барыта учуоттаннаҕа. Эмиэ бу сис кэмитиэти салайбыт, тыа сирин олоҕор, тыа хаһаайыстыбатыгар элбэҕи оҥорбут ытыктыыр киһим Филипп Охлопков идэтинэн учуутал, суруналыыс этэ.

– Бука, уустуктар да ханна барыахтарай...

– Ханнык да суолу талларгын, эппиэтинэһи сүктэргин-уустуктар хаһан баҕарар бааллар. Саамай сүрүнэ, сүбэлиир-амалыыр уопуттаах дьон аттыгар баар буолуохтаахтар уонна дьоҥҥуттан-сэргэҕиттэн тэйимиэххэ наада. Оччоҕо барыта этэҥҥэ буолар эбит.

– «Туох барыта оҕо саастан саҕаланар» диэн мээнэҕэ эппэттэр. Оҕо сааскар төннөн ылыах. Мэҥэ Хаҥалас Маттатыгар төрөөн, иитиллэн улааппыт киһигин. Дьонуҥ-сэргэҥ туһунан кэпсиэҥ дуу?

– «Все мы родом из детства» диэн, чахчы, сөпкө этэллэр. Оҕо сылдьан хайдах иитиини ылбытыҥ, майгыламмытыҥ олоҕуҥ тухары аргыстаһар. «Кырдьан баран оҕотугар түспүт» диэччилэр дии. Оннук. Аҕам сопхуос оробуочайа, ийэм учуутал этилэрэ. Хомойуох иһин, билигин суохтар. Элбэх киһи кинилэри үтүө тылынан ахталлар, миигин эмиэ кинилэр ааттарын кытта ханыылыы тутан, үөрэ-көтө көрсөллөр, алгыыллар.

– Билигин кэм уларыйда. Ону кытта дьон өйө-санаата эмиэ. Эн олоххор, үлэҕэр-хамнаскар туох сүрүн этиини, өйү-санааны тутуһаҕыный?

– Мин сэбиэскэй кэм оҕото буоллаҕым дии. Дойдубут биһиги оскуоланы бүтэрэн, олох суолугар бастакы хардыыны оҥорор кэммитигэр, ыһыллыбыта. Онон, урукку иитиибитин тутан хаалбыппыт. Учуутал оҕото, бэйэм учуутал киһи оҕолору кыһамньылаах, бэрээдэктээх, чиэһинэй, үлэһит, ыраас буоларга ииппитим. Ити өйдөбүллэр, олоххо сыһыаным билигин даҕаны уларыйбаттар.

– «Бэлиитикэ эриэнэ иһигэр» диэн этии баар. Бу этиини хайдах ылынаҕыный?

– Чопчулаан эттэххэ, «киһи эриэнэ иһигэр, ынах эриэнэ таһыгар» диэн норуот өһүн хоһооно баар, ону олох араас көстүүлэригэр сыһыары тутан, уларытан этэллэр. Бэлиитикэҕэ эрэ буолбакка, олоххо барытыгар «эриэн-быраан» көстүү элбэх буоллаҕа. Ону наһаа өрө тутар дьон бааллар, суох буолбатахтар. Ол эмиэ кыра сылдьан хайдах иитиини ылбыттарыттан, кими удьуордаабыттарыттан тутулуктаах.

Биир бэйэм олус айманары, «эһиннибит-быһынныбыт» диири, кыраны да күүркэтэри, аһаҕастык этиһэри-охсуһары адьас сөбүлээбэппин. Ох курдук ортотун тутустахха, түмүгэр барыта орун-оннун булар ээ. Тутатына «бар» гыннаран саҥарыах иннинэ, кыратык тохтобул ылан, толкуйдуу түһэн баран быһаарыыны ылынар уонунан ордук. «Улахан бэлиитикэҕэ» саҥа киирдэҕим дии, онон кэтээн көрүү, ыараҥнатыы, истии өттүн тутуһабын диэххэ дуу. Олох туора турабын диэбэппин, бэйэм көрүүбүн, санаабын биллэрэбин.

– Саха Сиригэр сайда, күүскэ үлэлии турар эрээри, биир саамай сытыы кыһалҕалардаах салааҕа – тыа хаһаайыстыбатыгар – Ил Түмэҥҥэ бастайааннай кэмитиэти салайаҕын. Тыа хаһаайыстыбатын сайдыытын хайдах көрөҕүнүй?

– Сопхуостар саамай муҥутаан сайдан да турар кэмнэригэр тыа хаһаайыстыбатын кыһалҕалара сытыытык тураллара. Дойду бүттүүнэ бэлиитикэ оҥорор, күргүөмүнэн саба түһэн үлэлиир, үгүөрү үбүлүүр буолан тыа хаһаайыстыбата сайдыбыта. Ону барытын биир күн туора сотон кэбиспиппит бу отут сыл устата улахан охсууну оҥордо. Саха Сирин усулуобуйатыгар сылгыны, сүөһүнү иитэр, тыа хаһаайыстыбатын атын да көрүҥнэринэн дьарыктанар олус элбэх сыраны, болҕомтону ирдиир.

Судаарыстыбаттан төһөнөн элбэх өйөбүл оҥоһуллар да, соччонон тыа хаһаайыстыбата сайдыа, тыа сирин дьонун олоҕо чэпчиэ. Оннук да бэлиитикэ ыытыллар – сыллата үбүлээһин улаата турар. Сыана ыарыы турара ол кыһамньыны туора сотон кэбиһэ турара абаккалаах.

Олох хаһан эрэ син биир отуорун булуо дии саныыбын. Дойдубут бэлиитикэтэ уларыйан эрэр. Ону тэҥэ эдэрдэр кэлиэхтэрин наада, бу салааҕа. Саҥа идиэйэлээх, харахтара уоттаах ыччат.

– Кыаллыах курдук эрээри кыаллыбакка турар туох кыһалҕалар баалларый?

– Үлэҕэ-хамнаска кыаллыбатах кыһалҕа өрүү баар. Бары да сарсыҥҥыны сырсабыт, сарсыҥҥы күнүнэн олоробут, «сарсын ситиэ-хотуо, түмүктэниэ, быһаарыллыа» диэнинэн салайтарарбыт үгүс.

Уопсайынан, «быһаарыллыбатах боппуруоһу быһаара сатааһын – бу олохпут сүнньэ, хамсатар күүһэ» дии саныыбын. Үлэбэр – хас да сокуон барыла олоххо киириэхчэ киирбэттэр, тус олохпор – сэттэ сылы быһа туттубут дьиэм быйыл эмиэ бүппэтэ. Ити курдук.

– Киһи сөп буола-буола, кэннин хайыһан ааспыт олоҕун эргитэн көрөр, түмүк оҥостор идэлээх. Эн Ил Түмэҥҥэ кэмитиэти салайбытыҥ түөрт сыл буолла. «Бу, чахчы, ситиһиим, үлэм түмүгэ» диэн тугу этиэҥ этэй?

– Сыл аайы быыбардааччыларым иннигэр отчуоттуубун. Ону таһынан көрсүһүү, кэпсэтии элбэх. Барытын кэпсиибин, билиһиннэрэбин. Онтон чопчу ыйытыыгар хоруйдаатахпына: биэс сыллаах «пятилетканан» түмүк оҥостор куолута. Бу иннинээҕи үлэлэрим туһунан этиэхпин, түмүк оҥоруохпун сөп. Онон, өссө биир сыл кэтэһиэххэ.

– Салайааччы киһиэхэ дьиэ кэргэн иһирэх эйгэтэ, аттыгар өйүүр-өйдүүр аргыс баара улахан суолталааҕа биллэр.

– Кэргэннээхпин, учуутал идэлээх. Уоллаахпын, ыал аҕата, үлэһит. Кыргыттарым биирэ үөрэҕин бүтэрэн үлэһит буолла, биирдэһэ – устудьуон. Сиэннээхпит. Итинник. Барыларын күүскэ таптыыбын, өйдүүллэригэр, өйүүллэригэр махтанабын. Дьиэ кэргэн туһунан олус сиһилии кэпсээбэт куолу. Бэйэм эрэ тус олоҕум, бэйэм киэнэ.

– Сэргэхсийэ таарыйа, күннээҕи ыйытыыларга киириэх. Ынаҕы ыыгын дуу?

– Ынаҕы ыан бөҕө буоллаҕа. Кэргэним да, уолум да ыыллар. Эбэбит ыалдьыбытыгар ахсыһы бүтэрбит уолбут сайын устата 7 ынаҕы ыаспыттааҕа. Алын кылааска сылдьан сайыны быһа «Үрүҥ Үөт» сайылыкка тиэстэр этим. Ыанньыксыт кыргыттарга быраат курдук сылдьарым. «Ону аҕал, маны илт», «оҕо атаҕа – ыт атаҕа» диэн буолара. Уопсайынан, мин көлүөнэ оҕолор от охсуута, күрүө тутуута, муус-мас бэлэмнээһинин курдук үлэлэри кыайа-хото тутарбыт.



– Тыа сиригэр олохсуйа барыаҥ этэ дуу? Бука, хороҕор муостааҕы, сыспай сиэллээҕи хото ииттиэҥ эбитэ буолуо.

– Билигин да идэһэбин ииттэрэбин, итиэннэ биэлээхпин. Быыс булларбын, оттоһобун. Дьиҥэр, тыа сиригэр билигин да олордоҕум дии, өрөбүл аайы тахса турабын. Бу түөрт сылтан ураты, тыа сириттэн ханна да хамсаабатах киһибин. Бочуоттаах сынньалаҥҥа бардахпына, нэһилиэккэ олохсуйарым эрэбил. Сылгыны хайаан да ииттиэм, оҕуруот аһын да олордуом. Ынах чааһыгар этэр кыаҕым суох, билиҥҥитэ.

– Эт киһи элэйэр, сыа киһи сылайар. Хайдах сынньанаҕыный, сылааҕын таһаараҕыный?

– Ээ, бэлиэр сылайыам дуо?! Аҕыйах хонугунан 51 сааспын туолуом. Онтон, оонньуута суох эттэххэ, саамай сынньанарым, сылаанньыйарым – кэргэним аттыбар баар. Кинилиин кэпсэттэхпинэ, минньигэс аһын амсайдахпына, онтон ордук «дууһа сынньалаҥа» миэхэ суох. Итиэннэ, саха эр киһитин сиэринэн, сааскы куһу, дьэ, кэтэһэбин! Күһүн отоннуурбун ордоробун. Бу кэлин сүгэни тутуохпун, уһаныахпын баҕарарым күүһүрэн иһэр. Урут, 4-с кылаастан саҕалаан, оскуоланы бүтэриэхпитигэр диэри сүгэ, күрдьэх тутан элбэх күрүөнү туппуппут. Онтукам таайар быһыылаах. Уонна аҕабыттан да бэрилиннэҕэ. Ыскамыайканы, террасаны, бэсиэдкэни бэйэм илиибинэн тутабын, оҥоробун.



– Чахчы, оннук. Ортоку омурҕан – эр киһиэхэ саас буолбатах. Үлэни-хамнаһы кыайа тутар саамай сааһыҥ үгэнигэр сылдьаҕын. Инникитин туох былааннааххыный?

– Кыаҕым баарынан, дьоммор-сэргэбэр туһалаатарбын диэн баҕалаахпын. «Быыбарынай дуоһунастарга» үлэлиир буоламмын, олохпун барытын дьону кытта ситимниибин. Кинилэр итэҕэйэллэрин, эрэнэллэрин, куоластыылларын тухары үлэлиэм.

– Андрей Михайлович, түбүктээх үлэҕиттэн быыс булан сэһэргэспиккэр махтанабын. Ситиһиини, табыллыыны, этэҥҥэ буолууну баҕарабын.